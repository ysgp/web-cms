Categories: belgeler/pm-kararlari ,belgeler, pm-kararlari
Thumbnail: https://lh3.googleusercontent.com/-H9dvm_1A_As/UlSCP0It4MI/AAAAAAAAAeg/6RH9YWl2I2c/w315-h387-no/logo.jpg

# 2. Dönem 1. Olağan Üstü PM Toplantısı Sonuç Bildirgesi

### SEÇİMLERE GİDERKEN YEŞİLLER VE SOL GELECEK

Yeşiller ve Sol Gelecek Partisi 18 Ocak 2014 tarihinde İstanbul’da olağanüstü toplanarak 17 Aralık 2013 tarihinde AKP Hükümeti içerisindeki 4 bakana, çocuklarına, bazı bürokrat ve belediye başkanlarına, çok sayıda iş adamına yönelik başlatılan “Yolsuzluk ve Rüşvet Operasyonu” sonrasında gelişen olayları etraflıca ele almış, değerlendirmiş ve benimsenen politik değerlendirmeleri ve görevleri karar altına almıştır.

Yeşiller ve Sol Gelecek Partisi, yaşanan krizi Türkiye’nin yakın ve orta vadeli geleceği bakımından hayati nitelikte bulmakta ve bu süreçte kendisine düşecek rolü çok önemsemektedir. 

Bu bakımdan partimiz, bir yandan yaklaşan yerel seçime yönelik HDK bünyesindeki ortak yürüyüşün bütün gereklerini yüksek bir duyarlılık ve sorumlulukla yerine getirirken, diğer yandan bu platformdaki varlığıyla ortak projeye hayat veren, ilişkilerinin olduğu her yerde bu ilişkileri parti örgütü biçimine dönüştürülmesini, üye sayısının artırılmasını ve sürecin tabiatına uygun düşen etkinlikleriyle görünürlüğünü artırmasını ve sürekli kılmasını, sözünü çoğaltmasını da vazgeçilmez parti hedefleri olarak benimsemiştir.

Bilindiği gibi YSGP bir yılı geride bıraktı. Üye, ilişki ve taraftar haritası bakımından Türkiye coğrafyasının önemli sayıda kentine yayılmış ciddi bir kapasiteye sahip olmasına karşın, henüz beklenen düzeyde örgüt ve örgütsel ağ kurmamış ve şemsiyesi altına aldığı üye sayısını artıramamıştır. Bunun sistematik ve ısrarlı bir çalışmayla ulaşılacak bir hedef olduğu aşikârdır. Parti Meclisi bu noktadan hareketle, Merkez Yürütme Kurulu’nun sunduğu örgütlenme perspektifini uygun bulmuş ve başta PM üyeleri olmak üzere bütün üye ve dostlarımızın “Şimdi Birlikte Çalışma Zamanı” şiarıyla bu doğrultudaki çalışmaya katılmaları için çağrı yapmayı benimsemiştir. 

30 Mart Yerel Seçimleri hem tabiatı gereği yerel sorunların ve buna bağlı olarak projelerin yoğun bir şekilde tartışma ve tercih konusu olacağı bir zemin olacaktır, hem de yaşanan hükümet-yargı-cemaat krizi, yaklaşan ve her dönemde büyük kavgaların konusu olan Cumhurbaşkanlığı seçimi ve 2015 milletvekili seçimi öncesinde iktidar için bir güven oylaması niteliği taşıması nedeniyle, doğrudan politik sorunların ve rejim tartışmalarının öne çıktığı bir dönem olacaktır.

Bu yerel seçimde kimi eski üye ve dostlarımızın HDK platformunun yarattığı imkânla Halkların Demokratik Partisi’nden (HDP) il ve ilçelerde aday olması ve genel olarak o kapsamda yapacağımız çalışmalar, parti örgütleri ve üyelerimizin dışa açık bir faaliyete yönelmesi ve yeni ilişkiler edinmesi bakımından son derece kıymetli bir zemin olacaktır. Parti Meclisimiz gerek parti merkezinin, gerekse il ve ilçe örgütlerinin bunu dikkate alan süratli ve yetkin bir hazırlığa girişmelerini beklemektedir.

Evet, şu anda Türkiye bir kriz yaşıyor. Ama bilinen ve sınanmış özlü bir söz, her krizin aynı zamanda bir fırsat da olduğunu bize söylüyor. Partimiz bunu gözeterek, Parti Meclisimizin yaptığı değerlendirmeler aşağıdaki hususların kamuoyuna duyurulmasını ve başta Merkez Yürütme Kurulu olmak üzere il ve ilçe örgütleri ve bütün üyelerimizin o noktaları gözeten bir çalışma içerisine girmelerini benimsemiştir. Buna göre:

1.	17 Aralık 2013 ve onu takip eden günlerde AKP iktidarının kimi mensuplarına, yakınlarına, belediye başkan ve görevlilerine yönelik ‘Yolsuzluk ve Rüşvet’ soruşturmalarının Hükümet eliyle engellenmesine, üstünün örtülmesine, dosyaların rafa kaldırılmasına girişimlerine son verilmeli, adı geçenlerin ifade vermeleri sağlanmalı ve bütün sorumlular hesap vermelidir.

2.	Fethullah Gülen Cemaati’ne mensup oldukları ileri sürülerek, Yolsuzluk ve Rüşvet Dosyaları’yla ilgili soruşturmaları sürdüren savcı ve adli kolluk görevlilerinin yasadan kaynaklanan her türlü hakları çiğnenerek, kişilik hakları örselenerek yapılan propagandalara ve cadı avına son verilmelidir. 

3.	Kamu kurumlarında yer alsın ya da almasın, vatandaşın bir fikre sahip olması ve/veya bir düşünce ve çevreye yakınlık duyması, faaliyetleri ve kararlarında bunlar belirleyici olmadığı müddetçe bir sorun olarak görülemez. Kamu kurumlarına ideolojilerine göre personel almak, işine son vermek, özlük haklarında bunları tercih nedeni olarak değerlendirmek asla kabul edilemez. Yaygın bir uygulama olan personel fişlemesine ve ideolojik nitelikli yaptırımlara derhal son verilmelidir. Hükümet, kamu kurumlarında Cemaatçi personel kıyımı yaptığı yönündeki iddialara hemen açıklık getirilmeli, gerçekse bu uygulamaya son verilmeli, mağduriyetler giderilmeli ve sorumlular yargı önüne çıkarılmalıdır.
.
4.	İktidarların, demokratik hukuk devletlerinin ve insan hak ve özgürlüklerinin evrensel normları ile uyumlu yöntemlerle değişmesini, bu ilkenin her koşul altında özenle korunmasını savunuyoruz. AKP’nin son yıllarda izlediği çizgi itibariyle geniş kesimlerden tepki görmesini haklı ve yerinde buluyoruz. İktidar kendi uygulamalarıyla meşruiyetini yok edecek düzeyde tahrip etmiştir. Sığ demokrasi ve milli irade söylemleriyle bu gerçekliğin üstü örtülemez. Artık bu politikaların savunulacak bir yönü kalmadığı düşüncesindeyiz. Elbette ki, bu noktaya gelmiş bir iktidara karşı güçlü tepkilerin gösterilmesi, gösterilecek tepkilerin demokratik ölçekler içerisinde ve yine demokratik yöntemlerle her yerde sergilenmesinden yanayız. İktidarın bunları olur olmaz nedenlerle baskı altına alıp, sınırlamaya çalışmasını doğru bulmuyor ve kabul etmiyoruz. Son dönemde güvenlik tedbirleri adına yaptıklarını ve uyguladığı şiddeti barışçı gösteri hakkını açıkça tehdit ettiğini ve bu durumun süreklilik kazandığını görüyor ve kabul etmiyoruz. Hiç şüphesiz, bu tabloyu gerekçe göstererek, çok katmanlı mücadele imkân ve kapasitesine sahip olan demokratik yol ve usullerin, çabaların bir kenara itilerek, toplum mühendisliği veya kimi siyaset dışı güçlerin devreye girmesiyle sonuç alma tercihleri ve çabalarının da, zorba iktidarlardan kurtulma yolu olarak gerekçelendirilmesi ve savunulmasını kesinlikle tasvip etmiyoruz. 

5.	Türkiye’nin yorgun sistemi ve kurumları alarm vermektedir. Anayasasıyla, ceza yasalarıyla, yargı sistemiyle, seçim ve siyasal partiler düzeniyle, eğitim sistemiyle, yerel yönetim yasa ve kurumlarıyla dört bir yandan çürüme ve yozlaşma içindedir. Bunu sorun olarak görmeyen ve mevcut yapı üzerinde kendi iktidarlarını mutlu mesut sürdürebileceklerini düşünenler yanılgı içindedir. Kaybedilen zaman bu topraklar üzerinde yaşayan herkes için kayıptır. Ülkenin her bakımdan çok köklü reformlara ihtiyacı vardır. Parça başı iş yapma anlayışıyla meselelerin üstesinden gelinemediği defalarca görülmüştür. Türkiye’nin tepeden tırnağa yeniden inşa edilmeye ihtiyacı vardır. Partimiz son dönemde yaşanan Hükümet-Yargı krizinin de bunu gösterdiğini ifade ederek, köklü değişimlerin zamanının geldiğine bir kez daha işaret etmektedir. Siyasal sistemiyle, merkezi ve yerel yönetimleriyle bu düzenin yeniden demokratik, adil, barışçı, ekolojist, evrensel normlara uyumlu olarak hale gelmesi, yani yeni bir Türkiye’nin inşası için partimiz YSGP bütün enerjisiyle mücadele yürütecektir.

6.	Bugün AKP dahil Türkiye’de AB’ye tam üyelik yoluyla bütünleşmeyi samimi olarak savunan kayda değer hiçbir siyasi aktör yoktur. Başbakan’ın beş senelik bir aradan sonra bu günlerde yapacağı Brüksel ziyareti Türkiye’nin demokratikleşmesi için yeni umutlar taşımadığı gibi, sürecin tamamen kopmasına yol açabileceğine dair kaygılar bazı çevreler tarafından dile getirilmektedir. Oysa derin bir yönetim krizinin yaşandığı ve yargı sisteminin yeniden yapılandırılmaya kalkışıldığı bir siyasi ortamda Avrupa değerleri ve AB normları birçok konuda yol gösterici olabilirdi. Nitekim Başbakanın ziyareti öncesi Avrupalı yetkililerin uyarıları, izlediği politikalara devam etmesi halinde evrensel hukuk normlarından uzaklaşılacağı sinyalleri veren AKP hükümetinin ciddiye alması gereken noktalara dikkat çekmektedir. Partimiz programımızın belirlediği çerçeve içinde, söz konusu normların iç hukukumuzda yer bulması yoluyla, köklü demokratikleşme mecrasına girilmesi yönünde mücadele edecek ve terk etme eğilimlerine karşı AB sürecinin ilerletilmesi için çok yönlü çaba gösterecektir.   

7.	Yolsuzluk ve Rüşvet Skandalı’nın üzerinden gelişen sürecin HSYK konusunda düğümlenmesi, tartışmanın yalnızca bu alana ve bu konuya hapsedilmesini doğru bulmuyoruz. Adalet ve yargı sistemi baştan aşağı ele alınmalıdır. Hükümet komisyondaki önerisini hemen geri çekmeli ve muhtelif toplum kesimlerinin de katkı sunabileceği bir reform süreci başlatılmalıdır. Yeni anayasa, adalet ve yargı sistemi, TMK, CMK, SPY, SY, TBMM İç Tüzüğü gibi yasalar değiştirilmeli, evrensel ve demokratik normlara kavuşturulmalıdır. Sürmekte olan bütün davalardaki hukuksuzluklardan kaynaklanan mağduriyetlere süratle son verecek adımların atılması sağlanmalıdır. Partimiz böyle bir düşünce ve politikanın izleyicisi olacak ve bu doğrultuda mücadele edecektir.

8.	21 Mart 2013 Newroz Bildirisi’yle başlatılan Barış Süreci Türkiye ve bölgemiz için hayati öneme sahip bir fırsat yarattı. Son dönemde devam etmekle beraber sürecin ağırlaştığı ve tıkanma emareleri gösterdiği ileri sürülmektedir. Bu yöndeki tespit ve bunlardan kaynaklanan endişeler yersiz değildir. Bu konunun uzun zaman yayılması süreci çürütme ve risklere açık hale getirme tehlikesi içermektedir. KCK davalarından tutuklu olanların süratle salıverilmesi; Roboski Katliamı’nda sorumlu olanların hesap vermesi gibi adımlar kamu vicdanının rahatlaması bakımından zorunludur. Hükümet bu konularda adım atmamıştır. Sorunun çözümünde gerçek bir adım anlamına gelebilecek, kayda değer yasal bir adım atılmamıştır. Kürt Özgürlük Hareketi’nin dile getirdiği haklı taleplerin gecikmeden karşılanması Türkiye’nin bu kritik dönemi demokratik bir rahatlama içinde geçirmesine hizmet edecektir. Bunun görülmesi gerekir. Aksi takdirde, yakın geçmişte olduğu gibi Türkiye ve bölge üzerinde söz ve karar gücüne sahip her gücün kendi politik tercihi doğrultusunda süreci etkilemeye çalışması sürpriz olmayacaktır. Son haftalarda bölge ülkelerinde yaşanan gelişmeler ve bunun Türkiye’ye yansıyan boyutları da bu bakımdan dikkat çekicidir. Partimiz Barış Sürecinin murat edilen noktaya gelmesi için elinden gelen çabayı ortaya koyacaktır.

9.	Partimiz ilgili yasadaki kısıtlar nedeniyle 30 Mart 2014 Yerel Seçimlerine katılma imkânı bulamamıştır. Buna karşılık kurucu bileşeni olduğumuz HDK bünyesinde geliştirilen ittifak partisi formülüyle, yakın zamana kadar partimiz üyesi olan çok sayıda arkadaşımız HDP’den aday olma imkânı bulmuştur. Bu şartlarda partimizin katkıda bulunduğu politikaları dillendirecek bu adayların etrafında yürütülecek seçim kampanyaları bize en uygun olan tercihtir. Böylelikle, yıllardır iki geleneksel ve statükocu parti etrafında oluşan kümelerden birine oy verme mahkûmiyetiyle yüz yüze gelen vatandaşlara, seçmene üçüncü bir seçenek sunulabilecektir. Bu çalışmanın aynı zamanda, ağırlaşan siyasal sorunların çözümünde ve yeni Türkiye’nin inşasında kilit bir rol üstlenecek olan üçüncü odağın, halklar ve bütün mağdur dinamiklerin demokratik ve kurucu bir koalisyonunun sahada ortaya çıkmasına da hizmet edecektir. Partimiz YGSP, bir yandan ülke sathında ilişkisinin olduğu her yerde bu çalışmalara omuz verirken, diğer yandan kendi örgütlülüğünü geliştirme, üye ve etki alanını genişletme, sözünü ve eylemini çoğaltma kararındadır. 

Bütün üye ve dostlarımıza çağrımız: Şimdi birlikte çalışma zamanı!

#### Yeşiller ve Sol Gelecek Partisi Parti Meclisi
#### 18 Ocak 2014, İstanbul


