Categories: belgeler/pm-kararlari ,belgeler, pm-kararlari
Thumbnail: https://lh3.googleusercontent.com/-H9dvm_1A_As/UlSCP0It4MI/AAAAAAAAAeg/6RH9YWl2I2c/w315-h387-no/logo.jpg

# 5. PM Toplantısı Kararları


1) PM karar sayısında yaşanan sorunlar nedeniyle, Tüzüğün 29/c Maddesi gereğince, PM üyeleri arasında art arda 3 kezden fazla toplantılara mazeretsiz olarak katılmayanların üyeliğinin düşürülmesi; (oy birliği ile)
2) Yurtdışı Koordinasyon Yönetmeliği [(bkz. EK 1)](https://drive.google.com/file/d/0B88KkSwAkgG1SzdtRFNETXVqSTA/edit?usp=sharing) (oy çokluğu ile)
3) Siyasal durum ve yerel seçimleri değerlendirme metni [(bkz. EK 2)](https://drive.google.com/file/d/0B88KkSwAkgG1bHVBaFFPUlV2QlE/edit?usp=sharing) (oy çokluğu ile) 
4) Kongre ve Konferans sürecine dair muhtelif eksiklerin tamamlanması:

* 1 Konferans ve Kongre sürecine dair kararın alındığı 7 Temmuz 2013 PM toplantısından sonra partiye asil ve fahri üyelik başvurusu yapıp, Büyük Kongre tarihi itibariyle Tüzüğün 61. Madde b fıkrasında yer alan 60 (altmış) gün şartını tamamlamamış olanların, Tüzüğün 7. Maddesi’nde Merkez Yürütme Kurulu’na tanınan yetki kapsamına alınarak, diğer şartları yerine getirmek kaydıyla seçme ve seçilme hakkını kullanmak üzere Konferans ve Kongrelere katılmaları; (oy birliği ile)
* İl örgütü kurmakla birlikte, değişik nedenlerle henüz ilçe kuramamış ve kendi kongresini yapamamış il yönetimlerinin üyelik şartlarını yerine getiren bütün asil ve fahri üyeleriyle Büyük Konferansa katılmaları; (oy birliği ile)
* Yurtdışında bulunan ve üyelik şartlarını yerine getiren ülkeler itibariyle bütün asil ve fahri üyelerin Büyük Konferansa katılmaları; (oy birliği ile)
* İl konferansları ile Büyük Konferans’ın işleyişi ve sonuçları hakkında yapılacak itirazları SPY, Tüzük ve yönetmelikler çerçevesinde nihai karara bağlamak üzere ‘Kongre-Konferans İtiraz Kurulu’ oluşturulması; aşağıdaki PM üyelerinin süreç sonuna kadar bu kurulda çalışmalarına; (isimler: Sennur Baybuğa, İbrahim Akın, Ümit Şahin, Durukan Dudu, Gülnur Aksop) (oy birliği ile)

5) Kuzey Ormanları’nı Koruyalım
Üçüncü Köprü, 3. Havaalanı, Kanalİstanbul projeleri ile İstanbul'un son yeşil alanları imara açılacak ve sosyal adaletsizliği büyütecek bir kentsel büyüme gerçekleşecektir. Bu süreçte hukuksal ve demokratik mekanizmalar uygulanmıyor, yerel yönetimler hiçe sayılıyor, ekolojik dengeyi ve kent hakkını gözetmeyen merkezi idarenin tasarruflarına maruz kalınıyor. Yaşam alanlarını ve gelecek kuşakların yaşam hakkını tehlikeye atan, sosyal adaletsizliği  büyüten bu politikalara karşı ekoloji siyasetini büyütecek, kent hakkını güvence altına alacak, kamusal alanları koruyacak, evrensel değerleri taşıyan uluslararası anlaşmaların yükümlüğünü sağlayacak bütünlüklü bir mücadele alanının geliştirilmesi gerekiyor.  Ayrıca söz konusu büyük projeler, bölgesel ölçekte etkileri ve sonuçları olan bölge-kent kararlarıdır. Misal 3. Köprü’nün yer aldığı Kuzey Marmara Otoyol Projesi, Marmara Bölgesi’nde toplamda öncelikli 7 ilin kentsel gelişimini etkileyecektir. Bu tür projeler bölge ölçeğinde yapılacak plan ve karar süreçleri ile alınmalıdır. Bunun için de bölgesel ölçekte karar ve plan süreçlerini işletecek Özerk ve Demokratik Marmara Bölge Yönetimi’ne ihtiyaç vardır.

**KARAR:**  ÇED süreçleri ve demokratik katılım mekanizmaları işletilmeden, İstanbul'un son yeşil alanlarını yok edecek büyük projelere karşı doğa yıkımını önleyecek ve yerelden ve yerinden yönetim mekanizmalarının önünü açacak politik çalışmalar ve kampanyalar konuyla ilgili çalışma grupları, il ve ilçe örgütleri bünyesinde yapılmalı, Kuzey Ormanları'nı Koruma Platformu gibi mevcut platform ve forumlar içerisinde varlık göstererek çalışmalar desteklenmelidir. (oy birliği ile)

6.1) Suriye’ye askeri saldırı ve Rojava’yla dayanışma 
Suriye’ye yönelik bir ABD-Fransa-Türkiye ortak yapımı askeri saldırı gün be gün yaklaşıyor. Böyle bir askeri saldırı barış, demokrasi, insan hakları ve özgürlük getirmeyeceği gibi, Suriye’yi çok daha vahşi bir iç savaş ortamına sürükleyecek, ayrıca El Kaide ve El Nusra gibi cihatçı çeteleri de güçlendirecektir. 
Askeri saldırı yerine barış masasının kurulması gerekiyor. Tek çözüm, savaşan tarafların aynı masa etrafında buluşması ve demokratik bir Suriye için müzakere etmesidir. Sorunların çözümü, Suriye’de, toplumun yapısına uygun çoğulcu, farklı inanç, kültür, dil ve kimlik yapılarını kapsayan demokratik bir rejimin tesis edilmesinden geçiyor. Suriye’de diktatörlüğün karşısındaki demokratik seçenek, ancak ve ancak demokratik hak ve özgürlüklerin, çoğulculuğun ve Suriye toplumundaki farklılıkların eşitliği ve adaleti temeli üzerinde gelişebilir. 
AKP Hükümeti ise, sınırlı hava saldırısını bile yeterli görmeyen açıklamaları ile bir kara saldırısının, emperyal politikaların ortağı ve parçası olabilmenin fikri ve politik hazırlığını yapıyor. Bu Türkiye açısından büyük bir felaketin ilk adımları olur. 
KARAR: Bu nedenle, Suriye’de iç savaşın bir tarafı haline gelmiş olan AKP Hükümeti’nin politikalarının değiştirilmesi için demokrasi ve barış güçleri ile birlikte ulusal ve uluslararası düzeyde savaş karşıtı politik kampanyaların örgütlenmesi, bu konuda aktif tutum alınması büyük önem taşıyor. YSGP, parti örgütleri ve merkezi ile bu konularda üzerine düşeni yapmalıdır. (oy birliği ile)

6.2) Sınırımızın hemen yanı başında El Kaide türevi silahlı çeteler ve El Nusra katilleri Kürt halkına saldırılarını yoğunlaştırıyor. Bu cihatçı güçler bir taraftan Suriye’de yaşayan Kürt halkının eşit yurttaş olma ve kendini yönetme talebinin karşısına dikiliyor. Kürt halkının kimliğine sahip çıkmasından rahatsız olan uluslararası siyasal ve askeri çevrelerle birlikte hareket ediyor. Yıllar önce Irak Kürdistanı’nda olduğu gibi Kürt halkının önünü kesme politikası şimdi de Suriye Kürdistanı için sahneye koyuluyor. Bu politika Irak Kürdistanı’nda iflas etti. Şimdi bir kez daha fiyasko ile sonuçlanacaktır. 

**KARAR:** Türkiye’nin barış, demokrasi ve emek güçleri, Rojava’daki eşitlik ve özgürlük mücadelesinin yanında olmalı, YSGP bu konuda dayanışma çalışmalarını en geniş kesimlere yayarak sürdürmelidir. (oy birliği ile)

7) Demokratikleşme paketi ve anayasa

AKP Hükümeti, Kürt sorununda çözüm ve barış sürecinin ihtiyaçlarını da kapsayacak bir demokratikleşme paketi üzerinde, demokratik teamüllere ve toplumun siyasal katılımına tamamen kapalı bir çalışma sürdürüyor. Paketin hangi içerikle ortaya çıkacağı henüz bilinmiyor. 

**KARAR:** YSGP, Kürt sorununda çözüm ve barış adımlarının atılması, Türkiye’de yaşanan farklı kimlik, kültür, inanç ve dilden kaynaklanan tarihsel sorunların eşitlik temelinde çözümü için mücadele ederken, demokrasi ve barış güçlerinin aktif ve kararlı çıkışları ile sürdürülmekte olan çalışmalara güçlü olarak katılır ve bu alanda bütün il ve ilçe örgütleri ile inisiyatif geliştirir. 
Partimizin yeni bir anayasa için önemli gördüğü "Farklı kimliklerin, dillerin, inançların ve kültürlerin anayasal güvence altına alınması ve bu anlayış üzerinde şekillenen bir yurttaşlık tanımının yapılması; anadilinde eğitimin yasak olmaktan çıkarılarak anadil hakkının kamusal alan dâhil her alanda kullanılır hale gelmesi; değişmez maddelere ve şu anki anayasanın giriş bölümüne dokunularak değiştirilmesi" gibi noktaların önemini bir kez daha vurgular. Yeni demokratik, özgürlükçü ve eşitlikçi, ekolojik ve sosyal bir anayasa için çalışma sürdüren bütün çevrelerle dayanışma halinde davranır. (oy birliği ile)

8) Yerel Seçimler

Türkiye’nin kısa bir dönemde ardı ardına politik tercihlerle karşı karşıya kalacağı seçim süreçleri dikkate alındığında, soyut yaklaşımların yetersiz kalacağı görülüyor. Siyasetle ilgili her kurum ve kişi kendi kritik tercihlerini yapmak zorunda kalıyor. Önemli olan ise kısa vadeli avantajlar adına uzun vadeli yanlışlara düşmemektir. 

**KARAR:** Yerel seçimlere, ‘Emek, Demokrasi ve Özgürlük Bloku’nun devamı olarak HDK ile ittifak içinde hazırlanılmalı; gerek yerel adayların belirlenmesinde, gerekse yerel seçim politikalarının geliştirilmesinde fikri ve örgütsel olarak inisiyatif alınmalıdır. Kürt siyasal hareketi ile toplumsal muhalefetin diğer kesimleri arasında geri dönülmez kırılmalar yaratacak tutumlardan kaçınılmalı, bu sonucu doğuracak yaklaşımlara karşı, nereden gelirse gelsin mücadele edilmeli, Kürt hareketi ile toplumsal muhalefetin daha yakın ve organik ilişkiler kurmasına kolaylaştırıcılık yapılmalıdır. 
Bu ittifakın, geniş kesimlerin, demokrasi ve emek güçlerinin, çevre ve ekoloji hareketlerinin, aydınların, yazarların, LGBT örgütlerinin, yaygın demokratik derneklerin ve stkların, gençlik ve kadın hareketlerinin enerjisini, çalışmalarını, fikirlerini, Gezi Direnişi’nin ortaya çıkardığı dinamikleri içermesi sağlanmalıdır. Adayların belirlenmesinde kimi yerellerin özgünlüklerini de dikkate alarak oralarda geniş platform çalışmalarına ve bağımsız aday önerilerine de açık olunmalıdır. Demokrasi, barış, eşitlik ve adalet mücadelesinin taleplerini yerel demokrasi talepleri, yerelden ve yerinden yönetim politikaları ile bütünleştirilmeli, adaylar mücadele alanlarını geliştirme ve birleştirme anlayışıyla belirlenmelidir. (oy birliği ile)

9) Yerel seçimlerdeki politikalarımız [(gerekçe için bkz. EK 3)](https://drive.google.com/file/d/0B88KkSwAkgG1eTFsVVB1T0ItVzQ/edit?usp=sharing)

**KARAR:** 2014 yerel seçim siyaseti açısından temel alacağımız ilkemiz, parti programında da ifade edilen merkeziyetçi otoriter yönetimin karşısında yerinden yönetimin güçlendirilmesi ile katılım mekanizmalarının kurulması üzerine olmalıdır.
Yerel seçim siyaseti, merkezi siyasetin hegemonyasından kurtarılarak, yerelin sorunlarının ele alınacağı tüm toplumsal muhalefet dinamiklerinin ortak mücadelesi çerçevesinde şekillenmelidir. (oy birliği ile)

10) Kongre/Konferans sürecinde, tartışmalar yapmak, Büyük Konferans ve Kongre’ye sunulmak üzere bir çalışma raporu hazırlamak amacıyla bir PM Komisyonu’nun kurulmasına; (oy birliği ile)
11) Türkiye ve dünyada var olan göçmenlik ve mültecilik sorunuyla ilgili teoride ve pratikte çalışmalar yapmak üzere bir Çalışma Grubu kurulmasına; (oy birliği ile)
12) Haziran ayında yaşanan Gezi Direnişi, birçok alandaki ihtiyacı ortaya çıkardı. Gezi’ye yoğun bir şekilde katılım gösteren ve “Beyaz Yakalılar” olarak adlandırılan kesim büyük oranda örgütsüz kişilerden oluşuyordu. Bu durum plaza çalışanlarının, beyaz yakalıların, göçmen işçilerin, kent yoksullarının ve kayıt dışı çalıştırılanların örgütlenmesi ihtiyacını da ortaya koymuştur. 

**KARAR:** Bu kesimlerin örgütlenmesine özel bir ağırlık verilmesi, var olan örgütlenmenin yaygınlaştırılması, bu yöndeki çalışmaların toplumsal ve siyasal kamuoyuna duyurulması için bir deklarasyon yayınlanması; bu deklarasyonun Emek Çalışma Grubu tarafından hazırlanması; (oy birliği ile)

13) Eylül ayında okullar, arkasından üniversiteler birçok sorunla açılıyor. Eğitim sistemimiz zaten birçok sorunu barındırırken sorunlu bir sistemin üzerine hiçbir hazırlık yapılmadan 4+4+4 gibi yeni bir sistem getirildi. Öğrenci, öğretmen, veli mağduriyetleri had safhadadır.

**KARAR:** 4A kampanyası çerçevesinde olmak üzere, bir dizi etkinlik programının belirlenmesi için MYK ve Emek Çalışma Grubu’nun görevlendirilmesi; (oy birliği ile)

14) Parti Eş Sözcümüz Arif Ali Cangı tarafından partili olmayan hukukçu ve insan hakları alanında çalışan çalışmak isteyen katılımcıların da yer alacağı bir Hukuk Çalışma Komisyonu çağrısı yapılmıştı. Bu çerçevede partili olmayan hukukçu arkadaşlarla yapılan görüşmelerde yüksek ilgi ve çalışma talebi ile karşılaşıldı. 

**KARAR:** Partimizde bu grubun bir çalışma grubu olarak belirlenmelidir. Bu grup esas olarak, ülkemizde hukuk alanında yaşanan sorunlara akademik–pratik cevaplar bulmayı, sorunlara müdahil olmayı ve özellikle hak ihlalleri ile ilgili yaşanan tüm pratik teorik sorunlara çözüm aramayı hedeflemekte ve arzu etmektedir. Eylül sonuna kadar grup ilk toplantısını yapacaktır. (oy birliği ile)

15) Partimizde spor konuları ile ilgili çok insan olduğu halde, bu alanda herhangi bir çalışma yapılmamaktadır. Gezi Direnişi’nde taraftar gruplarının oynadığı rol düşünüldüğünde, bu alanla ilgilenecek bir Spor Çalışma Grubu’nun kurulmasına... (oy birliği ile)

[   Ek Dökümanları İndir](https://docs.google.com/uc?export=download&id=0B88KkSwAkgG1d3hhVVJBZnZudFE "İndir")