Categories: belgeler/pm-kararlari ,belgeler, pm-kararlari
Thumbnail: https://lh3.googleusercontent.com/-H9dvm_1A_As/UlSCP0It4MI/AAAAAAAAAeg/6RH9YWl2I2c/w315-h387-no/logo.jpg

# 2. PM Toplantısı Kararları

Yeşiller ve Sol Gelecek Partisi 2. Olağan Parti Meclisi Toplantısı Kararları
23 Şubat 2013 İstanbul – Aden Otel 
(Rıhtım Caddesi Yoğurtçu Şükrü Sok. No:2 Kadıköy / İstanbul)

1.	Mümkün olan her yerde il ve ilçe örgütlerinin kurulmasının sağlanmasına;
2.	Örgütlenme çalışmalarına kadın katılımının artırılmasına; kadın eş sözcü bulunamayan yerlerde çalışmaların yoğunlaştırılmasına;
3.	Eylem planlarımızın alanlarda sürekliliği olan ve biriktiren bir bakış açısıyla gerçekleştirilmesine, tarihsel zaaflarımızı aşan, dışa dönük, yeni önerileri denemeye açık, korkularımızı aşmaya uygun bir iklim ve ortam yaratacak biçim ve içerikte gerçekleştirilmesine; 
4.	Farklı faaliyet alanlarının koordinasyonunu gerçekleştirmek üzere bir faaliyet planının MYK tarafından hazırlanmasına; 
5.	Faaliyet planı çerçevesinde çalışma gruplarının ilgili alanlarda yapacakları çalışmaları teşvik etmek ve yaygınlaştırmak üzere MYK'nın destek vermesine;
6.	12 Mart 2013 tarihinde Bursa’da gerçekleşecek olan 12 Eylül işkence davasına PM’nin bir heyetle katılımını sağlamak üzere MYK’nın görevlendirilmesine; 
7.	Tarz-ı Siyaset Çalışma Grubu, Sağlık Politikaları Çalışma Grubu ile Anti militarizm ve Savaş Karşıtlığı Çalışma Grubu’nun kurulmasına;
8.	Tüzüğün 55. maddesinde yer alan, PM ve MYK gibi parti merkez organlarının kısa, orta ve uzun vadeli politik çalışmalarına bilimsel ve politik destek sağlamak üzere oluşturulması hedeflenen Danışma Kurulu’nu MYK tarafından oluşturulmasına; Parti Meclisi üyelerinin Danışma Kurulu’na ilişkin isim önerilerini Vezan Karabulut’a iletmesine;
9.	4 Adalet Kampanyası’nın 2 Mart’ta başlatılmasına; il örgütleri tarafından forumlar ve sokağa yönelik etkinlikler organize edilmesine; broşür, el ilanı, sticker ve afişlerin MYK tarafından bastırılıp illere gönderilmesine; 
10.	Çalışma Grupları'nın
<ul>
  <li> 3 aylık raporları için: z.vezankarabulut@gmail.com </li>
	<li>Yapılan tüm etkinliklerin aylık bültende yayınlanması için:fikrisonmezz@gmail.com </li>
	<li>Yapılan tüm etkinliklerin web sitesinde yayınlanması için: cihatdemirtas@gmail.com</li>
</ul> iletişime geçmesine;

11.	MYK tarafından basın açıklamalarının formatı ve çerçevesinin yeniden değerlendirilmesine;
12.	Çeşitli çevrelerin anayasa çalışmalarını ortaklaştıracak ses getirici bir toplantı organize etmek üzere MYK’nın görevlendirilmesine; 
13.	Tabiatı ve Biyolojik Çeşitliliği Koruma Kanunu Tasarısını önlemek üzere çalışmaların sürdürülmesine; doğa haklarını güvence altına alan bir yasanın, uluslararası anlaşmalardan doğan yükümlülüklere uygun olacak şekilde, ilgili meslek örgütlerinin, üniversitelerin, çevre, ekoloji ve doğa koruma hareketlerinin, siyasi partilerin ve yerel halk temsilcilerinin katılımıyla düzenlenmesi için mücadele edilmesine; 
14.	Logo komisyonu tarafından oluşturulan jürinin belirleyeceği logo seçeneklerinin PM tarafından seçilmesine oy çokluğuyla karar verilmiştir. 

### Yeşiller ve Sol Gelecek Partisi 2. Olağan Parti Meclisi Toplantısı Sonuç Bildirgesi
1. Türkiye çok önemli bir dönemden geçiyor. Yıllardır çok büyük acılar çekilmesine, bedeller ödenmesine neden olan bir sorunun, yani Kürt sorununun çözümü doğrultusunda önemli adımların atılmaya çalışıldığı bir dönemi yaşıyoruz. Ancak bu dönem çok sancılı ve zorlu geçecek. Hiçbir şey kolaylıkla gerçekleşmeyecek. Bu nedenle azami özeni, dikkati ve çabayı göstermek gerekecek. 
Bu dönemdeki tartışmaların en önemlisi yeni Anayasa olacaktır. Barış, demokrasi ve emek güçleri yeterince güçlü bir müdahalede bulunurlarsa, hem sivil, demokratik, özgürlükçü, eşitlikçi, ekolojist ve sosyal bir anayasa yapılabilir, hem de Türkiye’deki farklı kimliklerin, inançların, kültürlerin eşitliği bu yeni anayasada tescil edilebilir. Vatandaşlık tanımı etnik özelliğe dayanmayabilir, ana dili hakkı üzerindeki yasak kalkabilir; adem-i merkeziyetçi ve demokratik bir yerel yönetim ve yerinden yönetim anlayışının gelişmesi sağlanabilir.
Bu süreçteki kilit tartışma ise rejimin niteliğini belirleyecek olan başkanlık veya yarı başkanlık sistemi konusudur. Bu tartışmada demokratik toplum düzeninin ve hakların güvence altına alınması için güçler ayrılığı ilkesinin, yargı bağımsızlığının ve bölgesel yönetim imkânlarının tartışılması ve öneriler geliştirilmesi gereklidir.
Gelişmeler göstermektedir ki, geleneksel milliyetçi ve ırkçılar, hatta beyaz Türkler olarak adlandırılan kesimler etnik özelliğe dayalı bir vatandaşlıkta ve “Türklük” tanımının anayasada yer almasında ısrarcı olacaklardır. Bu tartışma sertleşerek sokağa taşacak ve 12 Eylül referandumundaki ayrışmadan bile daha derin izler olacaktır. Özellikle CHP ve MHP, ulusalcı ve milliyetçi anlayışlar bu konular üzerinden muhalefet yapacaktır. 

*	Partimiz bu tartışmalara iyi hazırlanmalı, bugüne kadar ürettiğimiz anayasa önerilerini geliştirmeli ve bunları güncel tartışmalarla ilişkilendirerek toplumsallaştırmalıdır. Toplumun bütün kesimlerini bu tartışmalarda aktif tavır almaya çağırmalıdır. 
*	Partimiz bu tartışma sürecinin tamamını örgütümüzün her kademesini harekete geçirerek ve onlarla birlikte sürdürmeli ve geliştirmelidir. Alacağımız karar her ne olacaksa, bunun kelimenin gerçek anlamıyla örgütün kararı olması sağlanmalıdır. 
*	Parti Meclisimiz, barış sürecinin şekillenmesi ve anayasa tartışmalarının geliştirilmesi döneminde üstüne düşenleri azami ölçüde gerçekleştirmeli, demokratik kamuoyunun mümkün olan en geniş kesimlerini seferber edecek toplantılar, görüşmeler, etkinlikler, tartışmalar örgütlemelidir.

2. Öte yandan Tabiatı ve Biyolojik Çeşitliliği Koruma Kanunu Tasarısı, yakında TBMM Genel Kurulu’na gelecek. Bu tasarının Genel Kurul’dan geçmesi, doğa yıkımının yasalaşması anlamına geliyor. 
Doğanın korunması amacıyla hazırlanan yasanın genel gerekçesinde de, koruma alanlarının, stratejik ve ülke kalkınması için öneme sahip durumlarda işletilmesine imkân sağlanmasının gerekliliği ifade ediliyor. Tasarı, üstten bir anlayışla doğayla ilgili kararları tümüyle siyasi iktidarın tercihine bırakarak, halkın ve bilimsel görüş üretecek bağımsız kurumların kararlara katılımını engelliyor. 
Tasarıda “üstün kamu yararı”ndan kastedilen sadece ekonomik yarardır, kalkınmadır. Tabiatı koruma amacıyla hazırlanan bir yasada “sürdürülebilir kullanım” ifadesinin bulunması doğanın sömürülmesinin önünü açacaktır. Korumayı değil, kullanmayı amaçlayan bir doğa koruma mevzuatı biyolojik soykırıma yol açacaktır.
Partimiz, kalkınmacılık hırsı ile doğanın talanının önünü açan bu yasaya karşı mücadelesini hem Meclis’te hem de sokakta sürdürecektir. Doğa haklarını güvence altına alan bir yasanın, ilgili meslek örgütlerinin, üniversitelerin, çevre, ekoloji ve doğa koruma hareketlerinin, siyasi partilerin ve yerel halk temsilcilerinin katılımıyla düzenlenmesi için mücadele edecektir. Partimizin bu yasa tasarısına karşı verilen mücadeledeki rolü aynı zamanda çevre, ekoloji hareketleriyle ilişkilenmesinin de başlangıcı olacaktır. 
İstanbul, 23 Şubat 2013

