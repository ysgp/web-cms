Categories: belgeler/pm-kararlari ,belgeler, pm-kararlari
Thumbnail: https://lh3.googleusercontent.com/-H9dvm_1A_As/UlSCP0It4MI/AAAAAAAAAeg/6RH9YWl2I2c/w315-h387-no/logo.jpg

# 6. PM Toplantısı Kararları

### ÖZERK, DEMOKRATİK VE EKOLOJİK, KATILIMCI VE EŞİTLİKÇİ YEREL YÖNETİMLER İÇİN KOLLARI SIVIYORUZ…

2014 yılındaki yerel seçimlere yönelik çalışmalarımızı, örgütlü olduğumuz her yerde başlatıyoruz. Partimiz, AKP ve CHP arasına sıkışan siyaseti aşmak için önemli bir fırsat olarak değerlendirdiği Halkların Demokratik Partisi’nin bir bileşeni olarak seçimlere giriyor. Seçime girdiğimiz bütün yerellerde, eşitlikçi, ekolojist, demokratik, katılımcı, adil ve özgür yerinden yönetime dayalı siyaset zeminini toplumsallaştıracağız. 

Nasıl bir hayat istiyorsak öyle bir yerel yönetim için; o yerelde yaşayanlarla, farklı halklarla, farklı inanç gruplarıyla, farklı kültür ve anadile sahip olanlarla, kadınlarla, emekçilerle, engellilerle, gençlerle, LGBTİ bireylerle etkin bir politik çalışma yürütmeye hazırlanıyoruz. 

Kentlerimiz, mahallelerimiz ve köylerimiz merkezi iktidarın vesayetiyle değil, orada yaşayanların özgür iradelerini yansıttıkları yapılarla yönetilmelidir. Yerel yönetimleri bu merkezi vesayetten kurtararak özerkliklerini sağlayacak yasal ve anayasal düzenlemelerin yapılması bu nedenle yaşamsaldır. Avrupa Yerel Yönetimler Özerklik Şartı’na ek olarak, yerel özerkliği, bölgesel özerkliğin bir parçası olarak alıyoruz. Bu yönüyle yerel seçimlerin, yereli aşan ve doğrudan doğruya anayasal değişiklik gerektiren bir yanı da vardır. Yerel seçim çalışmalarında bu iki düzeyi birden ele alacağız.

Yerel yönetimlerimiz şeffaf ve hesap verebilir olacak, halkın kararlara gerçek anlamda katılımının sağlanması ve süreçleri denetleyebilmesi için mekanizmalar oluşturulacak.

Yerellerimizde, herkesin paylaşabileceği ve kullanabileceği, kamuya ait çok sayıda arazi var. Başta kent merkezlerindeki askeri araziler olmak üzere, bütün kamusal alanları piyasa mantığının dışında ele alıp kolektif kullanıma açacağız.

Üçüncü Köprü, Kanal İstanbul, Üçüncü Havaalanı gibi, sadece İstanbul’un değil, gündeme geldikleri her kentimizin geleceğini tehdit eden, topluma zorla kabul ettirilmeye çalışılan, ne kadar doğa ve kent düşmanı lüzumsuz “çılgın” proje varsa hepsini iptal edeceğiz.

Bütün kentlerimizin herkes için erişilebilir, yaygın toplu ulaşım sistemlerine kavuşturulması gerekiyor. Kentlerin sınırlı alanını bireyselliğin ve rekabetin simgesi olan otomobillere değil, kolektif yaşamı geliştiren ve sosyal adaleti sağlayan güvenli raylı ulaşım sistemlerine, yaya alanlarına ve bisiklet yollarına ayıracağız.

Başta çocuklar olmak üzere kentlerde yaşayan bütün yurttaşların kolayca erişebileceği ve özgürce kullanabileceği, bütün mahallelere yayılmış, yeterli büyüklükte ve sayıda yeşil alan sağlanması hayatidir. 

Gezi Direnişi’nin de bize gösterdiği gibi, yeşil alanlarımıza ve kentimize sahip çıkmak politiktir; kent hakkı yerel demokrasinin temelidir. Kamusal ve politik hayata katılmayı zorlaştıracak her türlü engelin ortadan kaldırılması, yerel demokrasinin olmazsa olmazıdır. Bu anlamda, yerel yönetimlerimizin belirleyici vasfı katılım olacaktır. Hiçbir karar, o karardan etkilenecek insanların katılımı olmaksızın alınmayacaktır. 

Bu doğrultuda;

-	Yoksulların ve emekçilerin yaşam alanlarını genişletecek, insanca yaşamalarını sağlayacak eşitlikçi sosyal politikalar geliştireceğiz,

-	Farklı inançlara ve farklı etnik kimliklere sahip kişilerin bu farklılıkları nedeniyle mağduriyet yaşamalarını engelleyeceğiz. Yerel yönetimlerde, bölgesel özellikleri dikkate alarak çok dilli ve çok inançlı bir zihniyeti yerleştireceğiz,

-	Kentlerimizi kadınlarla birlikte, kadınlar için ve cinsiyet eşitliği anlayışıyla yönetilir mekânlar haline getireceğiz,

-	Kentlerimizde engellilerin ve tüm dışlananların kamusal hayata etkin katılımlarını zorlaştıran bütün kurumsal ve altyapısal nedenlerin ortadan kaldırılmasını sağlayacağız,

-	İktidarın tektipleştirici uygulamalarına karşı, kentlerimizde çoğulculuktan yana, çok sesli, farklılıkların kendilerini ifade edebileceği kamusal mekânlar yaratacağız,

-	LGBTİ’lerin söz ve karar sahibi olmalarını sağlayacak LGBTİ dostu yerel yönetimler anlayışını geliştirerek hayata geçireceğiz,

-	Kentleri, en eski sakinleri olan sokak hayvanlarının güven içinde ve bütün haklarına saygı gösterilecek bir şekilde yaşayabildikleri yaşam alanları haline getireceğiz.

Aslında bütün bu ilkeler, çok sesli, eşitlikçi, özgürlükçü ve dayanışmacı ilişkileri hep birlikte tecrübe ettiğimiz Gezi Direnişi’nde de yaşandı. Gezi Direnişi deneyimi bu anlamda da zenginleştirici oldu.

Şimdi herkesi kendi yerelinde yönetime katacak anlayışa uygun, cinsiyet eşitlikçi bir yaklaşımla, ekolojist ve demokratik bir siyaseti örmeye, ses vermeye çağırıyoruz.

Kentler hepimizin... Yaşanılabilir kentler yaratmak ellerimizde…

Herkese özgürlük, herkese demokrasi, herkese eşitlik, herkese adalet!

#### Yeşiller ve Sol Gelecek Partisi Parti Meclisi
#### 14 Aralık 2013


