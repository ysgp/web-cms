Categories: belgeler/pm-kararlari ,belgeler, pm-kararlari
Thumbnail: https://lh3.googleusercontent.com/-H9dvm_1A_As/UlSCP0It4MI/AAAAAAAAAeg/6RH9YWl2I2c/w315-h387-no/logo.jpg

# 4. PM  ve Müzakere Kurulu Toplantısı Kararları

## Müzakere Kurulu Toplantısı Tavsiye Kararları

4 Olağan Parti Meclisi toplantımız 6-7 Temmuz 2013 tarihinde, 28 Nisan PM toplantısı sonuçları gereği Parti Müzakere Kurulu ile birlikte 2 gün gerçekleştirildi. Toplantıya PM üyelerinin yanı sıra il Eş Sözcüleri, kadın, gençlik ve emek meclislerinden ve genel çalışma gruplarından PM üyesi olmayan temsilciler de katıldı. PM toplantısına 56 asil, 17 fahri üye olmak üzere 73 kişi katıldı. Karar önergeleri Müzakere Kurulu'nun tavsiye kararı olarak alındı. Eş Sözcümüz Sevil Turan'ın açılışını yaptığı toplantının divanında Ayla Şeşan, Bahar Topçu, Çiğdem Özbaş ve Murat Özbank görev aldı. Gündem önerileri alındıktan sonra aşağıdaki akış katılımcılar tarafından kabul edildi. 

**6 Temmuz Cumartesi**

*	11.00-12.00 Bilgilendirme ve sunuşlar: 
*	Siyasal Gündem (Gezi süreci, barış ve demokratikleşme, emek ve ekoloji politikaları) / Sevil Turan ve Naci Sönmez
*	Mali Gündem/ Gizem Kastamonulu
*	Örgütlenme ve Kongre Takvimi/ Kemal Tuncaelli 
*	12.00-14.00 Atölye: Gezi sonrası süreç ve örgütlenme politikaları
*	15.00-18.30 Atölye sunuşları, değerlendirmeler ve karar önergeleri

**7 Temmuz Pazar**

*	11.00-11.15 Aydınlarla ortak imza metni bilgilendirme / Ferdan Ergut
*	4 Adalet atölyeleri bilgilendirme sunuşu / Saruhan Oluç 
*	11.15-13.15 Atölye Çalışmaları: İktisadi, Çevre ve İklim, Katılım ve Tanınma Adaleti konularında politik öncelikler ve faaliyetler
*	14.15-16.15 Atölye sunuşları ve değerlendirmeler
*	16.15-17.45 Tüm karar önergelerinin değerlendirmesi 

<hr>

**TAVSİYE KARARLARI:**

Aşağıda tavsiye kararı haline gelen önergeleri sunuyoruz:

- **Karar 1:** Gezi Direnişi atölyelerinden çıkan raporlar ve tartışmalardan çıkan sonuçlar üzerinden bir siyasal ve örgütsel değerlendirme yazısını hazırlamak üzere MYK görevlendirildi. 
- **Karar 2:** Gezi Parkı’nda Mayıs ayının son haftasında başlayan süreç, Türkiye tarihinin en önemli yeni toplumsal hareketlerinden birinin yaşanmasına neden oldu. Bu direnişten çıkarılacak siyasal ve örgütsel sonuçlar, gelecekteki ekolojik, demokratik ve toplumsal talepleri ve mücadeleleri de şekillendirecektir. Gezi Direnişi’ni değerlendirmek, yeni radikalleşenlerin partimizle tanışmasını ve partimizin de yeni üyelerle kaynaşmasını sağlayabilmek için etkinliklerimizin Gezi ruhuna ve anlayışına uygun bir şekilde organize edilmesini; örgütlü olduğumuz tüm il-ilçelerde ve örgütlenmeyi hedeflediğimiz yerellerde ‘’Gezi Direnişi’ni Değerlendirme Forumları’’ düzenlemeyi ve bu süreçte ortaya çıkmış olan siyasal ve örgütsel/çalışma tarzı özelliklerinin ortak bir parti fikri ve aklı olmasını sağlamayı karar altına aldı. 
- **Karar 3:** Gezi Direnişi sonrasında İstanbul’da çeşitli parklarda devam eden park forumlarında hem yeni siyaset tarzına ilişkin ufuk açıcı özelliklerin ortaya çıktığını, hem de bu oluşumların yerinden ve yerelden yönetimi hedefleyen, katılımcılık ve demokratikleşme anlamında çok önemli örnekler oluşturduğu görülüyor. Park forumları ve benzeri yapıların varlığının desteklenmesi, bunlarla ilişkiler kurulması, bunların zenginleşmesine katkı verilmesi ve bu yapıların kalıcılaştırılması; yaşadığımız kentin, mahallenin, semtin veya sokağın ekolojik, demokratik ve sosyal taleplerini geliştirmek, yerelden ve yerinden yönetim araçlarını oluşturabilmek üzere diğer siyasal / toplumsal / ekolojik parti / grup / yapılarla yan yana gelerek daha büyük bir demokrasi gücü oluşturulması için çaba harcanmasını ve bu konuda MYK’nın yetkilendirilmesini karar altına aldı.
- **Karar 4:** Çözüm ve barış sürecinin sağlıklı bir şekilde yürümesi, demokrasi ve barış fikrinin toplumsallaşabilmesi için Gezi Direnişi ruhu ve yaklaşımı ile barış taleplerinin ve sürecinin buluşturulması, ortak bir zemine oturtulması büyük önem taşıyor.  Kürt siyasal hareketi ve HDK ile ortak yaklaşımlar geliştirilmesini, Gezi Direnişi’nde ortaya çıkan anlayış ve ruh ile Newroz’daki barış anlayışının bir araya getirilmesini; Gezi Direnişi’nde ortaya çıkmış olan demokratik yerelden ve yerinden yönetim anlayışını geliştirecek, oradaki ruhtan kopmadan çözüm ve barış sürecinin devamından yana bir tutum belirlenmesini; çözüm ve barış sürecinin toplumsal demokrasi talebi ile ilişkili bir süreç olduğunu ifade eden bir politik tutumu geliştirmeyi karar altına aldı. 
- **Karar 5:** Partimizi gelişen yeni toplumsal hareketlenme içinde inşa edebilmek ve geliştirebilmek için il ve ilçe örgütlerimizin ulaşılabilen ve ilişki kurulabilen her yerde örgütlenmesi gerekiyor. Bunun yapılabilmesinin ilk koşulu da üye sayımızın hızla arttırılmasıdır. Gezi sürecinde radikalleşenlerin de, aktif çalışanların ve dayanışma içinde olanların da doğal mekanı olma özelliğine sahip olan partimizi geliştirecek düzeyde bir üye kampanyasının yürütülmesi için gerekli çalışmaların tüm üyelerimiz ve örgütlerimiz tarafından azami çaba gösterilerek ve yaz sonuna kadar 5000 üyeye ulaşılmasını hedefleyen bir şekilde çalışma yapılmasını karar altına aldı. 
- **Karar 6:** Hızla örgütlenme çabası içerisinde olan partimizin seçilmiş yönetimleri ile yenilenerek, daha güçlü ve etkili bir çalışma yürütmesinin önü açılacaktır. Tüm bu nedenlerle mümkün olan en yakın zamanda konferans ve kongrenin yapılmasını öneriyoruz. Partinin 1. Olağan Konferans ve Kongre takviminin 15 Ağustos’tan sonra il ve ilçe kongre ve konferansları ile başlatılmasını ve en geç Ekim ayı içinde Büyük Kongre ve Konferans ile tamamlanmasını, Kongre çalışmalarının yürütülmesi için MYK’na yetki verilmesini karar altına aldı. 
- **Karar 7:** Siyasi Partiler Yasası (SPY) gereği ve Büyük Kongre’nin düzenli şekilde yapılabilmesi için PM'ye gönderilmiş olan YSGP Kongre Yönetmeliği’nin onaylanmasını ve gerekli görülebilecek değişikliklerin yapılabilmesi için MYK’ya yetki verilmesini karar altına aldı.
- **Karar 8:** Partinin yerel seçim politikalarının ve seçimlere katılım yönteminin belirlenmesine zemin oluşturması ve bölgelerin sorunlarının belirlenmesi ve yerel politikanın öne çıkması açısından PM’de yerel seçim çalışmalarına ve politikalarına ışık tutacak bir ön hazırlık yapmamızı sağlayacak, Gezi'den öğrendiklerimizi de anımsayarak illerde "yerel yönetimler, kent hakkı, yerinden yönetim politikalarımız, kadın dostu kentler" konularının konuşulacağı forumlar düzenlenmesini (parti üye ve dostları ile); forumlarda 1 kadın 1 erkek 10'ar dakikalık sunum yapılmasını ve devamında forum şeklinde sürmesini, notlarının çok iyi tutularak partinin geneli ile paylaşılmasını karar altına aldı. 
- **Karar 9:** YSGP Programatik Metni, uluslararası siyaseti halklar, ezilenler, ötekileştirilenler, sistem dışına itilenler ve ekoloji üzerinden okuyan bir çalışma pratiği öngörüyor. Ne var ki, uluslararası siyaseti takip kanallarımız sınırlı. Sınır ülkelerde bile ne olup bittiğini pek biliyor sayılmayız. Görüş ve açıklamalarımız çoğu kez ana akım medyanın yarattığı algı çerçevesinin dışına çıkamıyor. Sık sık eski ezberlere savruluyoruz. Olup bitenleri anlamaya, analiz etmeye çalışırken referans noktamız nadiren toplumsal hareketler ve halklar oluyor. Uluslararası siyaseti, ulus devletlerin, paktların, küresel çıkar gruplarının, uluslararası sistemin örgütlerinin ya da hükümetin çizdiği sınırlar, belirlediği terminoloji ve gündemler dâhilinde takip etmek, yorumlamak durumunda kalıyoruz. Küresel dayanışma, katılımcılık, direniş ve örgütlenme pratiklerine dair bilgilerimiz, medyada servis edilen malzeme, birkaç köşe yazısı ve deneyim aktarımı ile sınırlanıyor. Yeşiller ve Sol Gelecek Partisi (YSGP) içinde, Parti Programı ve Tüzüğüne uygun özerk bir oluşum hüviyetinde, parti dışından katılıma açık bir Uluslararası Siyaset Çalışma Grubu kurulmasını karar altına aldı. 
- **Karar 10:** Yerel yönetim programını ve yerel seçimlerde partinin alacağı tutumu netleştirmek için ilgili çalışma grupları ile koordinasyon halinde bir hazırlık yapmak üzere MYK'ya yetki verilmesini karar altına aldı. 
- **Karar 11:** Bazı PM toplantılarının ya “yavaş şehir”lerde ya da başka illerde ve açık havada yapılmasını karar altına aldı. 
- **Karar 12:** İkinci gün yapılan 4 Adalet ile ilgili atölye sonuçlarından bir değerlendirme raporu hazırlamak üzere MYK'ya yetki verilmesini karar altına aldı.

