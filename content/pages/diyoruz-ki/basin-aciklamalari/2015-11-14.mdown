Date: 14 Nov 2015
Thumbnail: https://lh3.googleusercontent.com/gZA8yqsRZ24402_CDgUYoaZhvtvkSSv9TlE8BAxUTAlIwF-HvEBEr6l96OrbgF9fTMpSvC-LRvfGI0A-0CIj-1JNH0oPa_MWrxe3BHVlbgaooYy5hxLmbUg3zjBlNNaxOTAAy-u7GB1WbhA81vRykiZMOpthR1bl1ZM0Xtmq1fDVTLjFpO70BwU2SaCusbbihO7dPJ8nwAROwfZ4Enxgy6w0Lr6HpLZFHpbbAd5n0xG6Q3Lg2glVMt-9urOpjbwj3Foaynlb-goGX2Wb5nv8Lt-t-aBTPbdkeaedjO2wOnPLnuGaeOe7uV4B6pq4bNJbbLfitEGyVCSoJ7fw7pYPEbO71XHCJrghmPZ9crh3IxrycVZgTYjokGP4sdYiQGHDqft7dvIkwKFjIosN1t15g2UWwIah9ICutaAVN2GjlrjPoijDst7EGJ0I6VxyL1HKKaMMcBcgdzW6t9a34Mt9M56SWxr6E_Z-1pZbgvVyF6zQvPBWbaC6wtTBb8wG6q43ajhVcWRYEzhi1ZgzPkqxi0ebVK_WYU9QqAUAP-K1siQ=w640-h446-no
description: 7 Haziran seçimleri sonrasında yeniden başlayan çatışmaların ve şiddetin tırmanmasıyla gelmiş olunan nokta, artık kabul edilemez ve insanlığın hiçe sayıldığı bir döneme girmiştir.
Categories: diyoruz-ki/basin-aciklamalari ,diyoruz-ki, basin-aciklamalari
keywords: basin-aciklamalari, diyoruz-ki, Duyuru, Haberler, Manşet, 


# Artık yeter, vicdanlar harekete geçmeli!

![Silvan](https://lh3.googleusercontent.com/gZA8yqsRZ24402_CDgUYoaZhvtvkSSv9TlE8BAxUTAlIwF-HvEBEr6l96OrbgF9fTMpSvC-LRvfGI0A-0CIj-1JNH0oPa_MWrxe3BHVlbgaooYy5hxLmbUg3zjBlNNaxOTAAy-u7GB1WbhA81vRykiZMOpthR1bl1ZM0Xtmq1fDVTLjFpO70BwU2SaCusbbihO7dPJ8nwAROwfZ4Enxgy6w0Lr6HpLZFHpbbAd5n0xG6Q3Lg2glVMt-9urOpjbwj3Foaynlb-goGX2Wb5nv8Lt-t-aBTPbdkeaedjO2wOnPLnuGaeOe7uV4B6pq4bNJbbLfitEGyVCSoJ7fw7pYPEbO71XHCJrghmPZ9crh3IxrycVZgTYjokGP4sdYiQGHDqft7dvIkwKFjIosN1t15g2UWwIah9ICutaAVN2GjlrjPoijDst7EGJ0I6VxyL1HKKaMMcBcgdzW6t9a34Mt9M56SWxr6E_Z-1pZbgvVyF6zQvPBWbaC6wtTBb8wG6q43ajhVcWRYEzhi1ZgzPkqxi0ebVK_WYU9QqAUAP-K1siQ=w640-h446-no)

7 Haziran seçimleri sonrasında yeniden başlayan çatışmaların ve şiddetin tırmanmasıyla gelmiş olunan nokta, artık kabul edilemez ve insanlığın hiçe sayıldığı bir döneme girmiştir. Ülkemizin bir bölgesinde, Cumhuriyet tarihinin hiçbir döneminde görülmemiş düzeyde ve dünyanın gözü önünde bir vahşet yaşanmaktadır.
 
30 yılı aşkın bir süredir, Kürt sorunu etrafında süren çatışma ve savaşın, güvenlik politikaları ile çözülemediği defalarca görülmüş olunmasına karşın siyasal iktidar bu konudaki ısrarını ve saldırganlığını sürdürmeye devam etmektedir. Gelinen aşamada özellikle sivillerin yaşam alanlarında yoğunlaşan çatışmaların, halkın günlük yaşamını yok ettiğine ve çatışma bölgelerinde büyük bir insanlık dramının meydana gelindiğine tanık oluyoruz.
 
Çözüm ve müzakere döneminin politik ikliminin, halkın barış adına umutlandığı dönemin siyaset için pozitif işaretler verdiği dönemin normal sürecinin sonlandığını görerek kaygılanmamak mümkün değildir. Kürt illerinde yaşananlar sonucu karşılıklı tarafların silahlarından çıkan ateşin öldürdüğü gencecik canların her gün ölüm haberlerini almanın dayanılmaz acısı yüreğimizi yakmaya devam etmektedir.
 
Devletin, halkın can ve mal güvenliğini sağlamak gibi temel görevi varken, en son Silvan’da yaşandığı gibi bölgenin birçok yerleşim yerinde sivil ölümlerinin arttığına ve sivillerin çatışmalardan zarar gördüğüne tanık oluyoruz. Çatışma bölgelerinde, çocukların okula gidemediğini, esnafların iş yerlerini açamadığını, hastaların sağlık hizmetlerinden yararlanamadığını ve şehirlerde normal bir yaşamın sürdürülemediğini görüyoruz.
 
Hükümet yaşananları, günlerdir uygulanan sokağa çıkma yasağını kamu düzenini koruma adına sürdüreceğini ifade ederek, tamamen savaş politikalarına kilitlenmiş görünmektedir. Daha doğrusu ülkeyi yönetenler, ülkenin bir coğrafyasını gözden çıkarmış görünmektedirler. Bu politikaların soncunun, tarihten de yeterli sayıda örneğini bildiğimiz büyük kıyımlarla sonlanma riski olduğunu görüyor ve uyarıyoruz.
 
Bir halkın hak arayışını, savaş ilan ederek ve savaşı dayatarak kabul etmemek yaşadığımız yüzyılın gerçekliğinden uzak, geçmiş yüzyılın siyasetiyle sorun çözme metodu olduğunu hatırlatmak isteriz.
 
Türkiye’nin batısında ki vicdan sahibi yurttaşlarımıza sesleniyoruz. Bu ateş hepimizi yakar. En son Silvan’da yaşananlara ve genel olarak bütün bir bölgede yaşananlara sessiz kalmak, insanlığımızın gelmiş olduğu noktayı göstermektedir. Tarafların tırmanan şiddeti sonlandırmalarını talep ederek ve bu ülkede bir arada eşit koşullarda yaşamanın mümkün olduğuna inanarak, savaşı durduracak barış politikalarının yanında olmak, insanlığımızı ve kardeşliğimizi sahiplenmenin yegâne temel koşuludur.
 
Artık yeter, vicdanlar harekete geçmelidir. Her kim ki, silahla şiddetle sonuç almak istiyorsa, her kim ki, eline geçirdiği iktidar olanağını farklı kimlik ve inançta olanlara karşı baskı ve terör uygulamak için kullanıyorsa, artık yeter diyerek vicdanlarımızı birbirimizle buluşturarak güçlü bir şekilde itiraz etmeliyiz.
 
Yeşiller ve Sol Gelecek Partisi olarak; Silvan halkının yanındayız, barışın ve kardeşliğin, demokratik ve eşitlikçi, özgürlükçü bir siyasetin tarafıyız. Silahların konuşmadığı, demokratik siyasetin güçlendirildiği bir sürecin inşasında bütün ittifak güçlerimizle bu süreçte politik sorumluluklarımızı yapmaya hazırız.
 
Silvan için daha fazla barış mücadelesi ve daha fazla özgürlük mücadelesi için herkesi ses vermeye çağırıyoruz.
 

## Yeşiller ve Sol Gelecek Partisi 
## Merkez Yürütme Kurulu
#### 14.11.2015
