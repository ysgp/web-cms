Date: 28 Oct 2015
Thumbnail: https://lh3.googleusercontent.com/ffYnfjUivWWHCBVxxtU5Ru-Mg0uRC6BlbMd0qWVKCtM87LzYZ58Icb_RHpH4EMq08uuD7mij3m07kkl6Xc0_F_De_OaBjlmNdLSFdOrAnklI-ZXWqAd4dPf2vB83SvgRiL8RGuw82E-LmvE25-FZ87dnMsB3e4lRDDtFhKe14F0v8Eq4AlT40XQVtehaverb1a2VHGZI1FfGkAhvwkCMKqKkNFeeFaFG1OQX2jCUDFIC0k8Y3lQPVFS0dfDfRWqoZsVfz-JC_3t7rmz0OEYBAI6IUn3pkWJL0SFUm4Eg7M9TIC1S8lq88t0EXUf8aKXgVzsMoG9p3t30t4Rfh0_yUf3essICeaQvHxKsEkCsnwMkEtnKoVB1g0d8tYEB_JD2e3sdwlV7K74cgKIdhVklMxMGnfXijC5Lzkes4QBlTy-JA2kahmQu-NOsjSnjOWhZYLkqnqWNio4vXhOI3ZQWyL2B1ebGLtEtl8Df8gg1tsK3bUWGqn5uzTEY0lQMqQw93Dy-kVbczCgb-ImaVDgoXw-GNDmB3ttVHY_qXB3v1GE=w842-h312-no
description: Barış isteyen onlarca arkadaşımız, yoldaşımız insanlık dışı bir saldırı sonucu katledildi.
Categories: diyoruz-ki/basin-aciklamalari ,diyoruz-ki, basin-aciklamalari
keywords: basin-aciklamalari, diyoruz-ki, Duyuru, Haberler, Manşet, Savaş, Seçim,


# Hukuksuz AKP İktidarına Son Vermek İçin Sandık Başına

![Seçim](https://lh3.googleusercontent.com/ffYnfjUivWWHCBVxxtU5Ru-Mg0uRC6BlbMd0qWVKCtM87LzYZ58Icb_RHpH4EMq08uuD7mij3m07kkl6Xc0_F_De_OaBjlmNdLSFdOrAnklI-ZXWqAd4dPf2vB83SvgRiL8RGuw82E-LmvE25-FZ87dnMsB3e4lRDDtFhKe14F0v8Eq4AlT40XQVtehaverb1a2VHGZI1FfGkAhvwkCMKqKkNFeeFaFG1OQX2jCUDFIC0k8Y3lQPVFS0dfDfRWqoZsVfz-JC_3t7rmz0OEYBAI6IUn3pkWJL0SFUm4Eg7M9TIC1S8lq88t0EXUf8aKXgVzsMoG9p3t30t4Rfh0_yUf3essICeaQvHxKsEkCsnwMkEtnKoVB1g0d8tYEB_JD2e3sdwlV7K74cgKIdhVklMxMGnfXijC5Lzkes4QBlTy-JA2kahmQu-NOsjSnjOWhZYLkqnqWNio4vXhOI3ZQWyL2B1ebGLtEtl8Df8gg1tsK3bUWGqn5uzTEY0lQMqQw93Dy-kVbczCgb-ImaVDgoXw-GNDmB3ttVHY_qXB3v1GE=w842-h312-no)

Koza İpek Grubu bünyesindeki İpek Medya Grubu şirketlerine gösterişli polis operasyonlarıyla el konularak kayyum atanması neresinden tutsanız dökülen, hukukun ve adaletin baştan sona askıya alındığı hükümet politikalarının artık olağanlaştığını gösteriyor.

Bu yapılanların, adı geçen şirketin Fethullah Gülen ve çevresiyle girdiği mali ilişkileri açığa çıkarmak amacıyla yapılan, hukuk ilkeleri ve adalet değerlerine sadık uygulamalar olduğunu kimse iddia edemez.

Seçime beş kala bunun yapılmış olması daha da vahimdir.

Polis ordusu ve tomalarla sergilenen el koyma sahneleri siyasal gözü dönmüşlük halidir.

Kayyum diye atananlara gelince, işin şirazesi iyice kaymıştır. Koca memlekette kimse kalmamış gibi hepsi de seçmece AKP’li ve yandaş bir operasyon takımı bulunarak şirketler onların ellerine teslim edilmiştir.

Ne mülkiyet hakkı, ne özgür düşünce, ifade ve onu yayma hakkını, ne de haber alma özgürlüğünü tanıyan Cumhurbaşkanı Erdoğan, Başbakan Davutoğlu ve AKP, “Konu yargıya intikal etmiştir. Biz savcıların işin karışamayız!”, demeye kalkmasınlar.

Biz bu hukuksuzlukları da, böyle savcıları da, onların elinde komediye dönen bu tür davaları da çok gördük. Milletin böyle davalara da, dava mühendisliklerine de karnı tok!

Cumhurbaşkanı, Başbakan ve AKP’nin bu siyasal mühendisliği uzun bir süreden beri Türkiye’yi ciddi ölçüde zora sokmuştur.

7 Haziran seçim sonuçlarını kabul etmeyip ülkeyi zoraki bir seçime sürüklediler.

Yolsuzluk ve yandaşlık aldı başını yürüdü.

Barış ve ÇözümSürecini rafa kaldırıp ve yeniden cenazelerin gelmesine yol açtılar.

Mümin gençler ve Esat’a karşı mücadele yürüten mücahitler, diye bakılan IŞİD bombacılarının canımızdan can almalarına zemin hazırladılar.

Artık onlara sandıkta bir kez daha güçlü bir cevap vermek ve bu dönemi kapatmak bir vatandaşlık görevidir.

HDP, Halkların Demokratik Kongresi bünyesinde toplanan kurum ve yurttaşların parlamenter zeminde ortaya çıkardıkları etkin bir siyasal odak durumuna gelmiştir. HDP’nin, TBMM’deki varlığı ve güçlenmesi geleceğin Demokratik ve Özgür Türkiyesi için son derece önemli güvence olacaktır.

Halklarımızı geleceğimizin güvencesi için oy vermeye, oylarına, demokrasiye ve hukuka sahip çıkmaya; iktidarı ise nafile olduğunu bilmekle birlikte, basın ve düşünce özgürlüğünü hiçe sayan, muhaliflere gözdağı veren, diktatöryal ve baskıcı uygulamalarına bir an önce son vermeye çağırıyoruz.

## Yeşiller ve Sol Gelecek Partisi 
## Merkez Yürütme Kurulu
#### 28.10.2015
