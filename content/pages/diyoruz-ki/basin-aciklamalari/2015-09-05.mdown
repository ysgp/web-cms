Date: 05 Sep 2015
Thumbnail: https://lh3.googleusercontent.com/VwL7jkJCPmZTOiYydiigkoch8zMzikofZtT91GK6-dOJlbf-0Jc7qt9FC_VZy6sS3qlgXHruRhI0XfZyT3xw4AOKwBGk0QVL5pNnGuQzoNC54qI96TD28YTXGDzIDzIfwZA1bJoUUdqUydBc2_BOwzBrZpjzAXk_Zp-MeqYg9Fi7j8-RmCwWuUjgoFac3VHx6Yoj7LFVy6uhjBuZuVYVoQR0-mBjvESh5gQWzzDhvU8_b6fR0c_dYP6AdI4YzJ6SeSvp69QF8R0T9GzMe4Xr2w3pZlRn9KCEwkbz_looXrT-cK3Mg3Yf6iIcuqs4ctonnSIfOFuqonQKjoXutSBvUn7RA3dKFEuUOlxvdGOmiP6CG9tPub9GHNhWNdwrDGLJs0WyDABUfh7_CjuQVlWFitII1SmK_ufu0s6SDICcOxbdogTvPozDwvIAbLpQNqap-YxLfKS4zarfbs__zuJBbm7NE5Gy_Vh2s3VD0s5XcDNakeWJ8MH-7CWds26sks4ZQSA1xgy_2TgVTF1CRNeswvE=w700-h466-no
description: Daha önce de yaptığı konuşmalarda, ‘çevre’ sözünü sadece ağaç dikmekle anlatan Başbakan, bu tutumu ile konuya pek de yabancı olduğunu gösteriyor…
Categories: diyoruz-ki/basin-aciklamalari ,diyoruz-ki, basin-aciklamalari
keywords: Diyoruz ki, Basın Açıklamaları, Duyuru, Haberler, Manşet, Demokrasi

# 60 Yıl Oldu Ama Devletten Özür Yok!

![6-7 Eylül Pogrom](https://lh3.googleusercontent.com/VwL7jkJCPmZTOiYydiigkoch8zMzikofZtT91GK6-dOJlbf-0Jc7qt9FC_VZy6sS3qlgXHruRhI0XfZyT3xw4AOKwBGk0QVL5pNnGuQzoNC54qI96TD28YTXGDzIDzIfwZA1bJoUUdqUydBc2_BOwzBrZpjzAXk_Zp-MeqYg9Fi7j8-RmCwWuUjgoFac3VHx6Yoj7LFVy6uhjBuZuVYVoQR0-mBjvESh5gQWzzDhvU8_b6fR0c_dYP6AdI4YzJ6SeSvp69QF8R0T9GzMe4Xr2w3pZlRn9KCEwkbz_looXrT-cK3Mg3Yf6iIcuqs4ctonnSIfOFuqonQKjoXutSBvUn7RA3dKFEuUOlxvdGOmiP6CG9tPub9GHNhWNdwrDGLJs0WyDABUfh7_CjuQVlWFitII1SmK_ufu0s6SDICcOxbdogTvPozDwvIAbLpQNqap-YxLfKS4zarfbs__zuJBbm7NE5Gy_Vh2s3VD0s5XcDNakeWJ8MH-7CWds26sks4ZQSA1xgy_2TgVTF1CRNeswvE=w700-h466-no)

Gayrimüslim yurttaşlara yönelik olarak 6-7 Eylül 1955’te devlet eliyle uygulanan kanlı provokasyonun üzerinden 60 yıl geçti.

İstanbul’da ağırlıkla Rum, Ermeni ve Yahudi yurttaşlara, mülklerine ve ibadethanelerine yönelik bu saldırı Cumhuriyet tarihinin kanlı sayfalarından biridir.

Dönemin görevlilerinin yıllar sonra yaptıkları açıklamalarda devletin istihbarat örgütünün bu olaydaki organizatör rolü bütün açıklığıyla ortaya çıkmıştır.

Türkiye halen dil, din, kültür ve etnik kimlikten kaynaklanan farklılıklarını demokratik ve çoğulcu bir siyasal sistem içinde kucaklamayı başaramıyor.

6-7 Eylül Pogromu sonucunda zaten sayıları iyice azalmış olan binlerce Rum, Ermeni ve Yahudi yurttaşlar canlarını, mallarını yitirdikleri gibi yüzyıllardır yaşadıkları toprakları bir kez daha geride bırakarak başka ülkelere sığınmak zorunda kaldılar. Olayın suçu ise yine devlet eliyle o dönemin solcularının üzerine yıkılmak istendi. 

Aradan yıllar geçmesine rağmen ülkemiz halen inanç, dil, kültür, etnik kimlik sorunlarını kapsamlı bir demokrasi reformuyla çözememiş, her gün bir başka ocağa ateşin düştüğü iç savaşın eşiğine yeniden gelmiştir.

Her toplumda görülebilecek türden bu farklılıkların demokratik bir anayasa ve eşit yurttaşlık hukukunun gerektirdiği kurumlar ve uygulamalarla çözüldüğünün dünyada çok sayıda ülkede örneği vardır.

Bu sorunlarla yüklü tarihimizle samimiyetle yüzleşmeden, siyasal ihtiraslar uğruna onları araç haline getirme anlayışından vazgeçilmeden demokratikleşme yolunda mesafe almamız kolay olmayacak.
Bugün de Kürt Sorunu’nun barışçı ve demokratik çözümü bir adım ötemizdeyken, her bir yandan cenazelerin geldiği günlere çakılıp kaldık. 

Sorumlusu devlet olan 6-7 Eylül Pogromu’nda yaşamını kaybedenleri saygıyla anar ve hatıraları önünde eğilirken, can havliyle yurtlarını terk etmek zorunda kalan Rum, Ermeni ve Yahudi kardeşlerimizden yapılanlar için özür diliyoruz.

Bütün sorunlarımızı barış ve demokrasi değerlerinin yol göstericiliği ışığında diyalog yoluyla çözülebileceğine inanıyoruz.


### Yeşiller ve Sol Gelecek Partisi Eş Sözcüleri
### Sevil Turan- Naci Sönmez
#### 05.09.2015
