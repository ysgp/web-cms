Date: 28 Nov 2015
Thumbnail: https://lh3.googleusercontent.com/bp3ry6S3wwD0FJ5b41EX34YDfRRkHw8jiB2Di0AoUk6uaOPIFqrjsQ0J1wBwvZjGwEyi_L_eu9FIHi4ogtCZP7CIbvYZoLoBjXRBERBdQoITnlEVZGKNE3fZ7UdjLcrL6b0nqLwUKaLYs0JABTYS-sQrrXvdg-VU8jqkav0uIwikURDC0h_js_qw8ew4EHyuJLji8kfRRvi_tlRz8vOM7NrSUIurVmIptHurxnwS_6sEr37mILOh6y_0_bvMVDDlSqNcPwZPPRbGYfcchCLbgcvZWoZAMdCE8C3Tyk9ARWh6yMrP4lHnwpdk6uzDrWNkG_YnU1u15wTKSIcAZ9fhRQM1J3qjXmHEbub4alOwzWLf0HKMkP1pPurZj4X0SvcVPtOvcZ05OP6M17CcM8zPNA-LBOO9iagearGQ_D7TiJFbr2hnNWA0hX2qXXVQx7vr8eqeA9hXL2GPdkvwBPOsq8ZGbE_QMXnN2qrtusDvENDm7gdNuLx3ivrJTGYV43GfMawIkq-M_dz2Kw_dX_-PqgRqkIuXkL5W84IyEFIFphmR9LzdNQqny6yG9_HYFA4IVwKs=w600-h401-no
description: Diyarbakır Baro Başkanı Tahir Elçi’nin Sur İlçesi’nde bir süre önce resmi devlet görevlilerince tahrip edilmiş olan Dört Ayaklı Minare önünde yaptığı basın açıklaması sırasında uğradığı planlı bir saldırı, alçakça bir suikast sonucu öldürülmesini şiddetle kınıyoruz.
Categories: diyoruz-ki/basin-aciklamalari ,diyoruz-ki, basin-aciklamalari
keywords: basin-aciklamalari, diyoruz-ki, Duyuru, Haberler, Manşet, 


# Tahir Elçi Mücadele Azmi ve Cesaretiyle Kalbimizde Yaşayacak!

![Tahir Elçi](https://lh3.googleusercontent.com/bp3ry6S3wwD0FJ5b41EX34YDfRRkHw8jiB2Di0AoUk6uaOPIFqrjsQ0J1wBwvZjGwEyi_L_eu9FIHi4ogtCZP7CIbvYZoLoBjXRBERBdQoITnlEVZGKNE3fZ7UdjLcrL6b0nqLwUKaLYs0JABTYS-sQrrXvdg-VU8jqkav0uIwikURDC0h_js_qw8ew4EHyuJLji8kfRRvi_tlRz8vOM7NrSUIurVmIptHurxnwS_6sEr37mILOh6y_0_bvMVDDlSqNcPwZPPRbGYfcchCLbgcvZWoZAMdCE8C3Tyk9ARWh6yMrP4lHnwpdk6uzDrWNkG_YnU1u15wTKSIcAZ9fhRQM1J3qjXmHEbub4alOwzWLf0HKMkP1pPurZj4X0SvcVPtOvcZ05OP6M17CcM8zPNA-LBOO9iagearGQ_D7TiJFbr2hnNWA0hX2qXXVQx7vr8eqeA9hXL2GPdkvwBPOsq8ZGbE_QMXnN2qrtusDvENDm7gdNuLx3ivrJTGYV43GfMawIkq-M_dz2Kw_dX_-PqgRqkIuXkL5W84IyEFIFphmR9LzdNQqny6yG9_HYFA4IVwKs=w600-h401-no)

Diyarbakır Baro Başkanı Tahir Elçi’nin Sur İlçesi’nde bir süre önce resmi devlet görevlilerince tahrip edilmiş olan Dört Ayaklı Minare önünde yaptığı basın açıklaması sırasında uğradığı planlı bir saldırı, alçakça bir suikast sonucu öldürülmesini şiddetle kınıyoruz.

Tahir Elçi bir TV programında düşüncelerini açıklamış olması nedeniyle yoğun bir devlet baskısı görmüş, AKP yanlısı çevrelerce linç edilmek istenmiş ve açık hedef haline getirilmişti.

Tahir Elçi, Kürt Halkının özgürlük davası, insan hakları ve diğer tüm toplumsal sorunlarda yıllardır verilen ciddi mücadelelerin hep ön saflarındaydı.  Onun böylesi bir saldırı sonucu katledilmesinden dolayı çok üzgünüz. 
 
Bu çatışma görünümlü suikastı planlayanların ve iğrenç bir şekilde uygulayan kuklaların, derhal yargı önüne çıkarılmasını istiyoruz. Hükümet ve ilgili kurumların dakika kaybetmeden bunu gerçekleştirmediği müddetçe, olan bitenden AKP iktidarını sorumlu olarak görmeye devam edeceğiz.

Bu saldırı, kapsamlı bir iç savaş hesabının ve ülkeyi kardeş kavgasına sürüklemenin önemli bir parçası ve aşamasıdır. Bunun önüne geçmek, saldırganlarının bu hain hesaplarını boşa çıkarmak Türkiye’nin bütün demokrasi, özgürlük ve adalet güçlerinin boynunun borcudur. 

Türkiye her yönüyle bir kaosun eşiğine getirilmiştir. Bu nedenle, iki elimiz ülkeyi bu noktaya taşımakta baş sorumlu olan AKP iktidarının yakasındadır.
 
Tahir Elçi’nin hatırası önünde saygıyla eğilirken, aynı olayda yaşamını kaybeden güvenlik görevlisine rahmet, yakınlarına başsağlığı ve yaralı gazetecilere acil şifalar diliyoruz.


## Yeşiller ve Sol Gelecek Partisi 
## Merkez Yürütme Kurulu
#### 28.11.2015
