Date: 14 Oct 2015
Thumbnail: https://lh3.googleusercontent.com/ffYnfjUivWWHCBVxxtU5Ru-Mg0uRC6BlbMd0qWVKCtM87LzYZ58Icb_RHpH4EMq08uuD7mij3m07kkl6Xc0_F_De_OaBjlmNdLSFdOrAnklI-ZXWqAd4dPf2vB83SvgRiL8RGuw82E-LmvE25-FZ87dnMsB3e4lRDDtFhKe14F0v8Eq4AlT40XQVtehaverb1a2VHGZI1FfGkAhvwkCMKqKkNFeeFaFG1OQX2jCUDFIC0k8Y3lQPVFS0dfDfRWqoZsVfz-JC_3t7rmz0OEYBAI6IUn3pkWJL0SFUm4Eg7M9TIC1S8lq88t0EXUf8aKXgVzsMoG9p3t30t4Rfh0_yUf3essICeaQvHxKsEkCsnwMkEtnKoVB1g0d8tYEB_JD2e3sdwlV7K74cgKIdhVklMxMGnfXijC5Lzkes4QBlTy-JA2kahmQu-NOsjSnjOWhZYLkqnqWNio4vXhOI3ZQWyL2B1ebGLtEtl8Df8gg1tsK3bUWGqn5uzTEY0lQMqQw93Dy-kVbczCgb-ImaVDgoXw-GNDmB3ttVHY_qXB3v1GE=w842-h312-no
description: Barış isteyen onlarca arkadaşımız, yoldaşımız insanlık dışı bir saldırı sonucu katledildi.
Categories: diyoruz-ki/basin-aciklamalari ,diyoruz-ki, basin-aciklamalari
keywords: basin-aciklamalari, diyoruz-ki, Duyuru, Haberler, Manşet, Savaş, Seçim, Ankara


# Saldırının Sorumlusu Hükümettir, Cevap Sandıkta Verilmelidir

![Seçim](https://lh3.googleusercontent.com/ffYnfjUivWWHCBVxxtU5Ru-Mg0uRC6BlbMd0qWVKCtM87LzYZ58Icb_RHpH4EMq08uuD7mij3m07kkl6Xc0_F_De_OaBjlmNdLSFdOrAnklI-ZXWqAd4dPf2vB83SvgRiL8RGuw82E-LmvE25-FZ87dnMsB3e4lRDDtFhKe14F0v8Eq4AlT40XQVtehaverb1a2VHGZI1FfGkAhvwkCMKqKkNFeeFaFG1OQX2jCUDFIC0k8Y3lQPVFS0dfDfRWqoZsVfz-JC_3t7rmz0OEYBAI6IUn3pkWJL0SFUm4Eg7M9TIC1S8lq88t0EXUf8aKXgVzsMoG9p3t30t4Rfh0_yUf3essICeaQvHxKsEkCsnwMkEtnKoVB1g0d8tYEB_JD2e3sdwlV7K74cgKIdhVklMxMGnfXijC5Lzkes4QBlTy-JA2kahmQu-NOsjSnjOWhZYLkqnqWNio4vXhOI3ZQWyL2B1ebGLtEtl8Df8gg1tsK3bUWGqn5uzTEY0lQMqQw93Dy-kVbczCgb-ImaVDgoXw-GNDmB3ttVHY_qXB3v1GE=w842-h312-no)

Barış isteyen onlarca arkadaşımız, yoldaşımız insanlık dışı bir saldırı sonucu katledildi. Bu katliam bizleri yıldıramayacaktır. Bu toplumun emekçileri, aydınları, demokratları ve barışı isteyen insanları, böyle saldırılardan yılmadıklarını tarih boyunca göstermişlerdir. 1 Mayıs 1977 katliamı, Diyarbakır, Suruç, Reyhanlı katliamları sonrasında güçlenerek siyaset sahnesinde yer almaya devam etmişlerdir.

Bu katliamın politik sorumlusu tümüyle devleti yönetmekle görevli hükümettir. Aylardır demokrasi, özgürlük ve barış isteyenleri eleştiren Başbakan’ın katliam sonrasında barış, kardeşlik ve dayanışma çağrısı yapması hiçbir anlam ifade etmemektedir. Haziran seçim sonuçlarına razı olmayan, Cumhurbaşkanı Recep Tayyip Erdoğan’ın da katılımıyla, tek başına AKP iktidarı kurabilmek için yeni bir seçimi zorlayan, kendi dışındaki herkesi ötekileştiren Başbakan Davutoğlu ve ‘seçim’ hükümeti, bu kanlı eylemin tek politik sorumlusudur.

Bu bombanın patlatılmasını sağlayan ortamı,  TBMM içinde seksen milletvekiline sahip olan, altı milyon oy almış bir partiyi, sadece kendi politik hedeflerini engellediği için gayri meşru ilan eden, Diyarbakır ve Suruç katliamlarının faillerini bulmayan Başbakanın başında olduğu AKP Hükümeti yaratmıştır.

Normal bir ülkede, demokratik siyasal geleneklerin olduğu bir ülkede, siyasi sorumluluk sahiplerinin yapması gereken tek şey istifa etmektir.   Ne var ki Davutoğlu ve bakanları bu yolu seçmek yerine ‘seçim’ hükümeti olduklarını söyleyerek sorumluluktan kaçmaktadırlar. Ankara’nın ortasında böylesi bir insanlık dışı saldırının gerçekleşmesinden sonra, bu saldırının siyasi sorumlusu olan hükümetin ilgili bakanlarının (İç İşleri-Adalet ve Sağlık Bakanları) derhal istifa etmeleri gerekirken, güvenlik açığı yoktur gibi açıklamaların kabul edilebilir bir yanı bulunmamaktadır.

Hükümetler yurttaşlarının güvenliğini, barış ve demokrasiyi sağlamakla yükümlüdür. Bir ‘seçim’ hükümeti bunlara ek olarak vatandaşların özgür bir biçimde oy kullanmasını sağlamak zorundadır. Bu gün yaptığı açıklamayla bir AKP hükümeti değil bir seçim hükümeti olduğunu söyleyerek olayın siyasal sorumluluğundan kaçmaya çalışan Başbakan Davutoğlu, toplumu aldatmaktadır. Kendi topraklarını bombalama gücünü bulan bir Hükümetin, halka yapılan saldırılar karşısında ‘iktidarsız’ rolü oynaması inandırıcılıktan uzaktır.

Kaldı ki Hükümetin AKP’li bakanlarının bu saldırıyla ilgili olarak dile getirdikleri ‘barajı geçmek için Diyarbakır’da da bomba patlattılar’ mealindeki açıklamalar siyasi sorumluluğun utanmazca itiraf edilmesidir. Öldürülen insanların katillerini bulmak yerine, siyasi muhalefeti suçlamaya çalışan bu açıklamalar toplum vicdanında mahkum edilmiştir.

Bize göre, bugün sorumluların istifa etmesi yetmez, yargılanmaları ve bu insanlık dışı saldırı öncesi gerekli önlemleri almadıkları ve vatandaşın can ve mal güvenliğini koruma görevini yerine getiremedikleri için mahkum edilmeleri gerekmektedir. Toplum vicdanında oluşmuş kanaatin, hukuk içerisinde de karşılık bulması, demokratikleşme adımları atması gereken bir ülke için kaçınılmaz bir olgudur.

Şimdi öncelikle yapılması gereken, AKP’yi sandıkta devirmektir. Seçimlerin yapılması için tüm toplum seferber olmalı, sandığa sahip çıkmalıdır. AKP’ye verilecek en iyi yanıt budur. Barış, demokrasi ve özgürlüklerden yana olan tüm yurttaşları sandığa ve oyuna sahip çıkarak AKP’ye gerekli dersi vermeye çağırıyoruz.

## Yeşiller ve Sol Gelecek Partisi 
## Merkez Yürütme Kurulu
#### 14.10.2015
