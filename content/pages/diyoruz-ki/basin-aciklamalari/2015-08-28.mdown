Date: 28 Aug 2015
Thumbnail: https://lh3.googleusercontent.com/6CDBh00WerYx_xyX5sVaAZzzBKRjtl7lbcJpYDjWrxZiqov8KGUkJqM5M2KNIdktyfhuBz7XTCvCwCJNJ8dcopoD0ysf8NeJ2olp23pd4zOmgvO9mEDBbAPIsoaan3VcW9QiZkHyXUj6Ai6vx9qVskmR7_TgDMTaq8ewXrFcWIdOLmKihynxkrU816gf3cnwp1_rrcJHcBMLQcd5KODkRuu9ddpWivVYiMZ-xht4bhLPeut8SQcgVOlVE3xFrnBXGAq5cPpb2ztx40arpd8iqlpmZpRrld5VHs1cQKpW6XNs50AbbGsS6_gYcHLolT72zOdc5YZv5eYzKVD2slmS2ixe_MRT_S6x286ojHsdMITfhq9XgSaWtSawMhSL6LHXxA7SGpRooZG8JmATfgDbqu7yNNh9INNzNg3ZArjkGhwnV9e4qLOMjTUN5ERInxf8Sxk5qpYycNjo0FVVwrunMKY4O_7gbc1K70LfvmqTGKKE4cWaQT3dSrHSololfwWP85jmbBId2qUCjEWLLx3CZ0E=s741-no
description: Partimizin kurucu üyesi ve Danışma Kurulu üyemiz değerli hocamız Doç. Dr. Vangelis Kechriotis yakalandığı hastalıktan kurtulamayarak erken yaşta aramızdan ayrıldı. Acımız tarifsizdir. 
Categories: diyoruz-ki/basin-aciklamalari ,diyoruz-ki, basin-aciklamalari
keywords: Diyoruz ki, Basın Açıklamaları, Duyuru, Haberler, Manşet, Demokrasi

# Vangelis Kechriotis’i Kaybettik, Acımız Tarifsizdir

![Vangelis](https://lh3.googleusercontent.com/6CDBh00WerYx_xyX5sVaAZzzBKRjtl7lbcJpYDjWrxZiqov8KGUkJqM5M2KNIdktyfhuBz7XTCvCwCJNJ8dcopoD0ysf8NeJ2olp23pd4zOmgvO9mEDBbAPIsoaan3VcW9QiZkHyXUj6Ai6vx9qVskmR7_TgDMTaq8ewXrFcWIdOLmKihynxkrU816gf3cnwp1_rrcJHcBMLQcd5KODkRuu9ddpWivVYiMZ-xht4bhLPeut8SQcgVOlVE3xFrnBXGAq5cPpb2ztx40arpd8iqlpmZpRrld5VHs1cQKpW6XNs50AbbGsS6_gYcHLolT72zOdc5YZv5eYzKVD2slmS2ixe_MRT_S6x286ojHsdMITfhq9XgSaWtSawMhSL6LHXxA7SGpRooZG8JmATfgDbqu7yNNh9INNzNg3ZArjkGhwnV9e4qLOMjTUN5ERInxf8Sxk5qpYycNjo0FVVwrunMKY4O_7gbc1K70LfvmqTGKKE4cWaQT3dSrHSololfwWP85jmbBId2qUCjEWLLx3CZ0E=s741-no)

Partimizin kurucu üyesi ve Danışma Kurulu üyemiz değerli hocamız Doç. Dr. Vangelis Kechriotis yakalandığı hastalıktan kurtulamayarak erken yaşta aramızdan ayrıldı. Acımız tarifsizdir. 

Çok genç yaşta aramızdan ayrılan değerli hocamız Atina Üniversitesi’nde Felsefe ve ayrıca Tarih ve Arkeoloji fakültelerinde lisans eğitimini tamamladıktan sonra Essex Üniversitesi Tarih ve Karşılaştırmalı Çalışmalar Bölümü’nden Karşılaştırmalı Tarih alanında master derecesi aldı. 1994-1995 akademik yılında Alexandros Onassis Vakfı bursuna layık görüldü. Doktorasını Atina Üniversitesi’nde ‘1897-1912 yıllarında İzmir’deki Yunan-Ortodoks Toplumun Kültürel Temsiliyeti ve Siyasi Aktiviteleri’ konusu üzerine yaptı. Bu çalışmayla Foundation of the Hellenic World tarafından bursa değer bulundu. 2002’de Leiden Üniversitesi Türkiye Çalışmaları programına kaydoldu. 2005 yılında Lieden Üniversitesi’nde ‘The Greeks of Izmir at the end of the Empire a non-Muslim Ottoman Community between autonomy and Patriotism’ başlıklı doktora tezini tamamladı.

2008-2009 yılları arasında ‘The Responses of Non-Muslims in the Port- cities of the Ottoman Empire to the Second Constitutional Period’ başlıklı çalışmasıyla Fellow of Europe in the Middle East-The Middle East in Europe araştırma bursunu aldı. 2011 senesinde ise konuk araştırmacı olarak Princeton Üniversitesi’nde ‘Hellenic Studies’ üzerine çalıştı.

Kültürel tarih, düşünce tarihi, son Osmanlı dönemi üzerine çok sayıda araştırması ve makalesi olan Kechriotis’in başlıca ilgi alanlarını ise siyasi ve kültürel tarih, Hıristiyan ve Yahudi topluluklar, Balkanlar, milliyetçilik, liman şehirleri, emperyal ideoloji konuları oluşturmaktaydı.

Kechriotis, Osmanlı İmparatorluğu’nda Rum toplumunun farklı veçheleri ve dinamikleri üzerine de çalışmalar yapmaktaydı. Türk ve Yunan milliyetçiliklerinin kalıplaşmış algılarının eleştirisi üzerinden geç Osmanlı toplumunda birarada yaşamın imkân ve ufku meselelerini irdelemekteydi. İzmir’in toplumsal tarihine önemli katkılar sağladı.

Partimizin değerli bir üyesi olmakla birlikte Tarih Vakfı'nda da değerli çalışmalar yapan hocamız evli ve bir kız çocuğu babasıydı. Yokluğu hem dostları hem de siyasi ve akademik çevreler için büyük bir kayıptır. Üzüntüyle anıyoruz.
 
Zamansız kaybı derin üzüntü yaratan Vangelis Kechriotis için 28 Ağustos Cuma günü saat 11:00’de Boğaziçi Üniversitesi’nde bir tören düzenlenecek. Vangelis Kechriotis, aynı gün Ortaköy Ayios Fokas Kilisesi‘nde düzenlenen merasimin ardından son yolculuğuna uğurlanacak.

Hepimizin başı sağ olsun.


### Yeşiller ve Sol Gelecek Partisi 
### Merkez Yürütme Kurulu
#### 28.08.2015
