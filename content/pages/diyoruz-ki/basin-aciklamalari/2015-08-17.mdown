Date: 17 Aug 2015
Thumbnail: https://lh3.googleusercontent.com/WiRPNxVPzqPdnA0up14sHqDRrwK2_iMJWW7S1SBrnUxsatT-4zbgSs6XihYNicKCuAacc4uK0rTbHCgpP4KOCJ_JS__915q3WDtgZwwFJwpZYajvR4lVmLl3uhhJ6enaXBzc3yzaSk7nPfKgv3u_sVkkPb92U70sj-Ngo3IlzXJOeB4QKRTaLF4nAcFcMODr0ghDzwSWCRdnl2DCf83WFg3YF9td0mzt-kCRuVyL_dBtAbwK4f_Pf4X3-NxxV33140ZKBEEmC9DYafDOpOMc6ZdaZacT1SxsRzQvj-rmITTacS24Mt95CrAv3yYAalKKN60L82B5leulJR11nbFMFNhfKPOB16WGlFIA3oeLQ4KwuVyrD8rv8xXUpiy0U-Ld6oZ_jjKoQZmZVI2peb-EsAV905_oF-9-BRxirt64VUwXTZVCrnB3BOs4j9zrW5dVb2OkES4RlSmXy3Uaw5Oz08dxt95EgYhe8KLFy2x4lEbCFz8Am46xmc3vKvx_1BJmXqy7eiXB4Rr5KC2dHHDhOuA=w800-h600-no
description: “Başkanları halk seçer. Beni de halk seçti. O halde Türkiye’de rejim değişmiştir”.
Categories: diyoruz-ki/basin-aciklamalari ,diyoruz-ki, basin-aciklamalari
keywords: Diyoruz ki, Basın Açıklamaları, Duyuru, Haberler, Manşet, Demokrasi, 

# Cumhurbaşkanı Rejime Kendini Dayatıyor

![Cumhurbaşkanı Rejime Kendini Dayatıyor](https://lh3.googleusercontent.com/WiRPNxVPzqPdnA0up14sHqDRrwK2_iMJWW7S1SBrnUxsatT-4zbgSs6XihYNicKCuAacc4uK0rTbHCgpP4KOCJ_JS__915q3WDtgZwwFJwpZYajvR4lVmLl3uhhJ6enaXBzc3yzaSk7nPfKgv3u_sVkkPb92U70sj-Ngo3IlzXJOeB4QKRTaLF4nAcFcMODr0ghDzwSWCRdnl2DCf83WFg3YF9td0mzt-kCRuVyL_dBtAbwK4f_Pf4X3-NxxV33140ZKBEEmC9DYafDOpOMc6ZdaZacT1SxsRzQvj-rmITTacS24Mt95CrAv3yYAalKKN60L82B5leulJR11nbFMFNhfKPOB16WGlFIA3oeLQ4KwuVyrD8rv8xXUpiy0U-Ld6oZ_jjKoQZmZVI2peb-EsAV905_oF-9-BRxirt64VUwXTZVCrnB3BOs4j9zrW5dVb2OkES4RlSmXy3Uaw5Oz08dxt95EgYhe8KLFy2x4lEbCFz8Am46xmc3vKvx_1BJmXqy7eiXB4Rr5KC2dHHDhOuA=w800-h600-no)

“Başkanları halk seçer. Beni de halk seçti. O halde Türkiye’de rejim değişmiştir”.  Türkiye şimdi akıllara Aristo’yu getiren bu mantığı, yarattığı tahribatı ve taşıdığı tehlikeleri konuşuyor.

Cumhurbaşkanı Erdoğan, 10 Ağustos 2014’te yapılan Cumhurbaşkanlığı seçimlerine giderken “Ben farklı bir cumhurbaşkanı olacağım, söylemiştim” diyerek, aldığı %52’lik oyla Türkiye’de rejimin değiştiğini ileri sürüyor.

Cumhurbaşkanı Erdoğan,  iki de bir ortaya çıkıp, “farklı olacağımı ben size söylemiştim” diyor.

Ne meclisin aldığı seçim kararında, ne de YSK’nın yayınladığı duyurularda 10 Ağustos 2014’te yapılan seçimin rejim değişikliği getireceğine dair hiçbir unsur yokken, adaylardan birinin gönlünden geçeni meydanlarda uluorta dillendirmesinin hukuksal bir hükmü ve bağlayıcılığı olabilir mi, siyaseten ciddiye alınabilir mi?

Cumhurbaşkanını halk seçti diye rejim değişir mi? Onca ülkede cumhurbaşkanlarını halk seçiyor ama kimse çıkıp rejimlerinin değiştiğini ileri sürmüyor.

Cumhurbaşkanı Erdoğan bu hayalini yalnızca ileri sürmekle yetinse önemsemeyebilir, O da öyle düşünüyor ve kendini böyle avutuyor, denilip ciddiye alınmaz ve görmezden gelinebilirdi.

Aksine,  Cumhurbaşkanı şimdi yarattığı “fiili durum”un  “Yeni Rejim” olarak kabul edilmesini, anayasanın, yasaların, uygulamaların ve bütün parlamenter sistemin buna göre yeniden hizaya sokulmasını istiyor.

Doğrusu herkes gibi biz de, 7 Haziran 2015 Milletvekili seçim sonuçlarının Cumhurbaşkanı Erdoğan’ı pembe rüyadan uyandırıp, gerçekler dünyasına transfer ettiğini düşünüyorduk, yanılmışız.

8 Haziran’dan beri siyaset teorisinde değişik kavramlarla tarif edilen adımlar ard arda Cumhurbaşkanı’ndan geliyor. 

Yurttaşlar bu duruma “Sivil darbe”, “saray darbesi”, ya da  “siyasal gasp”  da deseler, yerden göğe kadar haklıdırlar. 

Milli iradenin kendi şahsında toplandığı zehabına kapılanları hem Türkiye, hem de dünya çok görmüştür ama demokrasi tarihinde saygıdeğer bir yer işgal ettiklerine kimse şahit olmamıştır. 

Elinizi vicdanınıza koyup şu tabloya bakın:

Seçimin üzerinden 70 gün geçti, ortada hükümet yok ve Cumhurbaşkanı yetkisiz bir hükümetle ülkeyi yeni bir seçime sürüklüyor.

Kendinin de büyük pay sahibi olduğu “Barş ve Çözüm Süreci” rafa kalkmış; polis, asker, korucu, PKK’li ve sivil insanlarımız ülkenin dört bir yanında her gün musalla taşına diziliyor. Cumhurbaşkanı, bir zamanların Başbakanı Çiller’in küflenmiş milliyetçi söylemleriyle, kamuoyunu bu duruma alıştırmanın derdinde.  Barış ve çözüm süreci olarak yaşanan bunca zamandan sonra, Erdoğan düşük yoğunluklu savaş günlerine yurttaşları hazırlamanın kolay olduğunu sanıyor. 

Hızını alamayan Cumhurbaşkanı Erdoğan, bir yandan da Saray’da düzenlediği mutad toplantılarda, aslında mahallede yurttaşların temsilcisi olan muhtarlara muhbir olmanın faziletlerini anlatıyor.

Bu kadarına da pes dedirtecek bir iş yapıp,  Anayasa’daki açık hükme rağmen “Ben partili cumhurbaşkanıyım” deyip, seçimde meydan meydan dolaştı ve partisine 400 milletvekili çıkaracak oy istedi.

İçine düştüğü durumu anlamakta zorlandığımız Başbakan Davutoğlu, Cumhurbaşkanı’na rağmen seçimde yüzde 41 oy almış ve bir koalisyon hükümeti kurmak için uğraşmıştır. Ama bütün uğraşlarına rağmen Cumhurbaşkanı’nı aşamamış, seçmenin beklediği bir uzlaşma hükümeti kuramamıştır. Anlaşılmaktadır ki, Başbakan rüştünü ispat etme fırsatı bile bulamadan nafile turlarla bu süreci tamamlamak zorunda kalmıştır. İktidar partisi genel başkanın düşürülmüş olduğu bu durumu olağan siyasal akış içinde mantıken açıklamak mümkün değildir. 

Anayasaya, yemine, yasalara, gelenek ve teamüllere, toplumsal ihtiyaç ve beklentilere esastan karşıtlık üzerinden bir tür Başkanlık icra etme hevesi, Türkiye’ye çok pahalıya mal oluyor ve bu daha başlangıç.

Ama öyle, ama böyle önümüz seçim! Yaklaşık 140-150 yıllık parlamenter geleneği olan ve son 70 yılını çok partili rejimde geçiren bu ülkede millet, Cumhurbaşkanı’nın hukuk dışı bu oldubittisine boyun eğer mi? İşte o zor biraz.

Çünkü bu kadar keyfiliğin er geç adaletin terazisinde tartılması imkansız değildir.

Aristo hiç şüphesiz dünyayı, insanı ve toplum ilişkilerini anlam ve anlamlandırma bakımından bizlere göz ardı edilemeyecek değerde mantıksal bir miras bıraktı.  Ama o da, mirasının bu hale getirildiğini görseydi mezarında ters dönerdi.


### Yeşiller ve Sol Gelecek Partisi 
### Merkez Yürütme Kurulu
#### 17.08.2015
