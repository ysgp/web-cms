Categories: bizden/yerinden-gazetesi ,bizden, yerinden-gazetesi
Thumbnail: https://lh6.googleusercontent.com/-XbgJ3H3LSd0/Uv9pTBeamxI/AAAAAAAABSQ/6D53IQuUBZs/w959-h639-no/hopa-01.jpg


# Hopa’da 5 yıl sonra yeniden doğrudan demokrasi deneyimini yaşatacağız

**HDP Hopa Belediye Başkan Adayı Yılmaz Topaloğlu ile seçim çalışmalarını konuştuk…**

*Hopa’da seçim çalışmalarınız nasıl başladı, nasıl bir seçim kampanyası yürütüyorsunuz?*

Hopa’daki seçim kampanyası, hem toplumsal sorumluluğumuz hem de siyasal duruşumuz gereği buradaki sol, demokrat, devrimci kamuoyu ile birlikte neler yapabileceğimiz üzerine düşüncelerimizi paylaşıp fikirlerini alacağımız toplantılar yaparak başladı. Benim de kurucu üyesi olduğum Yeşiller ve Sol Gelecek Partisi’nin HDP’ye katılımıyla bu düşüncenin örgütlenmesi, olgunlaşması için çaba gösterdim. HDP ile birlikte çalışmalarımızı nasıl sürdürebileceğimizi görüştük. HDP adayı olarak seçimlere katılma kararını aldık. 

Seçim kampanyasını bizim için önemli iki anlayış üzerinden yürütüyoruz. Birincisi doğrudan demokrasi anlayışımız gereği, Hopa’ya dair planlarımız ve yapacaklarımızı tüm Hopa halkının katılabileceği toplantılarla kararlaştırmak. Bu doğrudan demokrasi deneyiminin burada yaşatılmasının zeminini oluşturacak. İkincisi ise seçimleri mevcut iktidar partisi karşısında saflaşma olarak görmeden, ki Hopa’da belediye CHP’nin elinde, ana muhalefet ve iktidar partisi dışında bir seçeneğin; yerinden, özgün bir seçeneğin yaratılması. Bu yaratılmazsa korkarız ki doğrudan demokrasi talebimiz de halk tarafından kabul görmeyecektir. 

*Daha önce Hopa’da yerel yönetim deneyiminiz söz konusu. Yeni dönemle ilgili düşünceleriniz ve Hopa’daki sorunlara ilişkin projeleriniz neler?*

Önemli bir deneyimdi. Belediye başkanlığım döneminde temsili demokrasinin önemli bir eşiğini geçmiştik. Şu an beni en çok heyecanlandıran şey, doğrudan demokrasinin uygulanmasının bir deney olarak ilk kez yaşanacak olması. Doğrudan katılım kanallarının açılması içinde bulunduğumuz siyasal parti ve anlayışın olmazsa olmazı. Eşbaşkanlığın olması, gençlerin temsiliyeti... Artık belli kesimler adına konuşan onlar adına karar alan bir parti değil, herkesin katılımıyla bir meclis ve yönetim anlayışının oluşacağı için doğrusu heyecanlıyım. Bu zeminin bu talebi güçlendireceğini düşünüyorum. Farklı kimliklere, farklı cinsel yönelimlere, farklı inançlara sahip tüm yurttaşların kendi yönetimlerine sahip çıkacaklarını düşünüyorum.

Hopa’nın çok ciddi sorunları var. Ekolojik tahribat, kent rant alanına dönmüş durumda, her taraf beton yığını haline geliyor. Bu günü birlik bakış açısından belki çözüm gibi gözükse de gelecek açısından muazzam sıkıntılar oluşturacak. Endişeyle izliyorum. Doğayı tahrip eden, çevreyi hiçe sayan ve rantçı bir anlayışın, özellikle de şirket-müşteri ilişkisine dönüşen yönetim anlayışının yarattığı sorunlar katmerleşerek büyüyor.

Çevre sorunu en başat sorunumuzdur. Onlarca dönüm yer çöp ve dolgu alanı olarak kullanılıyor. Oradan gelen özellikle kirli sular canlı yaşamını etkilediği gibi, deniz kirliliğine de sebebiyet vermekte. Bunun en ciddi tanığı balıkçılar. Ticarileşen bir Hopa’yı yaşıyoruz. Su yaşam hakkıdır, asla ticarileşemez. Ancak özellikle kart sistemi, her saat, her gün ulaşılamayan su satın alma hizmeti, insanların su ihtiyaçlarını gidermemekte. Ulaşım, sağlık, gıda denetimi, kentsel düzenlemeler, sosyal alanların ve  kamu alanlarının kullanımıyla ilgili ve bu hizmetlerden eşit bir şekilde yararlanabilme konusunda ciddi sorunlar var. Bu çelişkileri ortadan kaldırmak, bu sorunları çözmek için de önemli bir zemin oluşturacaktır. Doğrudan demokrasinin de bunun panzehiri olacağını düşünüyorum. 

*Hopa HDP’nin en iddialı olduğu seçim bölgelerinden biri. Seçim çalışmalarınız boyunca halktan nasıl tepkiler alıyorsunuz?*

HDP çok yeni bir parti. Çok az biliniyor ya da Kürt partisi olarak biliniyor. Ancak insanlar bizi tanıyorlar, geçmiş dönemimizi de biliyorlar. Geçmiş dönemle ilgili şunu söyleyebilirim; insanlar üzerinde güven ve eşitlik temelli uygulamalarım büyük bir hafıza yaratmış durumda. Bu yüzden kampanya boyunca çok kısa bir sürede bu sorunları aşacağımızı düşünüyorum. Yaptığımız çalışmalarda HDP’nin bütün mağdurların partisi olduğunu anlatıyoruz. Bugün siyaseti ayakkabı kutularına indirenleri, kime sarılacağını bilmeyen bir CHP’yi konuşmak yerine, henüz yeni bir parti olan HDP’yi anlatmanın çok daha anlamlı olacağını düşünüyorum.   


