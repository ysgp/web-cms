Date: 30 Nov 2013
Categories: bizden/1-olagan-konferans, bizden, 1-olagan-konferans
Thumbnail: https://lh3.googleusercontent.com/-Ff7ULvBg8_Y/UqMbya4h0kI/AAAAAAAAA14/UQivAjleJrM/s308-no/logo_profil.jpg

# YSGP 1. Olağan Konferansı Sonuç Bildirgesi


Üç seçim yaşayacağımız bir döneme giren ülkemizde toplumsal ve siyasal alanda ilginç gelişmeler ortaya çıkıyor. Son dönemde olup bitenler kendi başına büyük önem taşımalarının yanısıra geleceğe de ışık tutuyorlar.
Gelişmeler sadec ülkemizle sınırlı değildir. Ortadoğu denklemini kendi politikalarına uygun şekilde çözmek isteyen küresel sermaye güçleri ardı ardına adımlar atıyorlar. Ülkemiz toplumsal muhalefet güçleri bu gelişmeleri yakından takip etmeli ve Ortadoğu halklarının eşit, özgur adil bir yasam taleplerini desteklemelidir. Bu görev AKP'ye terkedilemez.
Bugüne kadar kendi siyasal ve ideolojik müktesebatı, eklemlenmeye çalıştığı yeni küresel düzenin ihtiyaçları ve sermayenin talepleriyle belirlenmiş bir çerçeve içinde süreci yönlendirmeye çalışan AKP, nihayet iktidar olabilmenin ‘sarhoşluğunu’ yaşıyor. Geçmişte tüm faktörleri gözeterek, temkinli bir şekilde ilerlerken, son dönemlerde kendi yandaşlarının nemalanmasana özel bir önem veriyor , muhafazakâr-milliyetçi siyasal ve ideolojik müktesebatına da  yoğun bir vurgu yapıyor. Başbakanın ben merkezci tutumunun etkisiyle daha da vahimleşen bu yaklaşım  basit bir  konsolidasyon girişiminden öteye bir politikanın ifadesidir.   Bugüne kadar başka faktörlerin yanı sıra eski rejime karşı tepkileri de kullanarak iktidara yürüyen AKP, bugün iktidar olarak bütün karşı sesleri bastırmaya çalışmaktadır.

Derin yapısal sorunlarına olmakla birlikte son küresel krizden görece az etkilenmiş gözüken ekonominin verdiği rahatlık AKP'nin izlediği emek karşıtı politikaları fütursuzca sürdürmesini sağlamaktadır. Kendi müktesebatına yaptığı vurgulardan rahatsız olan sermaye kesimlerinin tepkilerini azaltmanın bir aracı olarak da kullanılan bu politikaların esas hedefi ise ortaya çıkabilecek krizin yükünü emekçilerin üzerine yıkabilmektir. 

Kendisini Başbakanın ağzından "en çevreci" ilan eden AKP'nın ekonomik pilotlarının en önemli ayağını kentlerde özellikle de İstanbul'da inşaat sektörü aracılığıyla yaratılan rantın yandaşlarına aktarılması oluşturuyor. Buna ek olarak enerji sektöründeki özelleştirmeler kullanılarak kendi zenginlerini yaratıyor.  

Bu politikaların en önemli sonuçlarından birisi hatta birincisi doğanın geri dönülmez biçimde tahribinin büyük bir hız kazanmasıdır. AKP dönemi ülke tarihindeki  en sistematik doğa tahribatının gerçekleştirildiği iklim değişikliğini hızlandıracak politikaların fütursuzcra uygulandığı bir süreç olarak kayıtlara geçmiş durumdadır. Taksim Gezisi'ni AVM yapma projesiyle doruk noktasına ulaşan bu yaklaşım Üçüncü Köprü projesiyle, sadece İstanbul'un doğasını tahrip etmekle sınırlı olmayan ama ülke ekonomisinin siklet merkezini tümüyle İstanbul'a kaydıracak olan bir ekonomi anlayışının da dışa vurumu niteliğini taşımaktadır.

Kendi müktesebatına yaptığı göndermeler AKP' cinsiyetçi yüzünü de açıkça göstermektedir. Sezeryan, kürtaj ve öğrenci evleri konularında yaklaşımlarını ve LGBT bireylere karşı tutumlarını izlemek bunu görmek için yeterlidir.  

AKP'nın kadınlara bakışının diğer bir unsuru da onları ucuz emek gücü olarak görmeleridir. Çalışma yasalarıyla ilgili olarak gündeme getirilen değişiklikler bu durumun açıkça ikrarıdır.

Diğer yandan ülkenin çözüm bekleyen iki önemli sorunu olan Alevilerin ve Kürtlerin talepleri konusundaki AKP politikaları da talep sahiplerini baş eğdirme ve verilenle yetişmelerini sağlama  üzerine kuruludur. Cemevleri konusundaki tutumlar istisnasız bütün AKP'yi kapsamaktadır.  Kurt Sorunu politikaları da farksızdır.

‘Çözüm ve barış süreci’ni muhataplarının taleplerini dikkate alırmış gibi yaparak, ama kendi ideolojik politik bağlamıyla sınırlı bir şekilde sürdürmekte olan  AKP, artık kendisinden başkasını dinlemeyen, içindeki canlılarla birlikte doğayı kar amacıyla sömüren ve muhaliflerini sindirmek için baskıcı yöntemler kullanmaktan kaçınmayan bir parti konumuna gelmiştir.

Bu durum AKP zihniyeti kadar kapitalizmin de kendi paradigmasının sınırlarının sonuna geldiği açıkça göstermektedir.  Ekoloji, emek, kimlik, katılım ve yaşam koşulları bakımından adalet ve eşitlik arayan insanlara kapitalizmin bunu verebilmesi mümkün değildir.


Diğer yandan AKP'ye karşı tepkilerin yükselmekte olduğu açıkca görülmektedir.  Ne var ki uzun yıllardır sürmekte olan temel bir eksiklik giderilebilmiş değildir. Geniş halk kesimlerinin tepkilerini ifade edebilmelerini sağlayacak ama aynı zamanda geleceğe ilişkin beklentilerinin sağlanması için güvenilir bir seçenek sunabilecek bir politik seçenek hala yoktur. Muhalifleri ehven-i şer mantığıyla CHP'nın arkasında toplama çabaları devam etmekte ve bu durum kaçınılmaz olarak, yeni bir seçeneğin ortaya çıkmasının başta gelen engellerinden birisini oluşturmaktadır.

Ülkemizdeki toplumsal muhalefetin önündeki somut hedef   bellidir:   AKP’nin baskıcı neo-liberal ve doğa düşmanı politikalarının karşısına doğayı, adalet, barış ve demokrasiyi savunan özgürlükçü taleplerle çıkmak ve bunu sadece AKP'yi devirmek yaklaşımıyla değil mağdurların   taleplerini dile getiren, Yeşil ve Sol bir geleceği kurmayı hedefleyen bir anlayışla yapabilmeyi başarmak. 

Bu ise ancak tüm mağdurların  ortak mücadelesini  Gezi dinamiklerinin özgürlükçü ruhunu koruyup geliştiren bir yaklaşımla örgütlemekle mümkün olabilecektir. Seçimler dönemi boyunca bu sağlanamazsa AKP gücünü sürdürecektir.

Yeşiller ve Sol Gelecek Partisi  yeni dönemin en temel görevini  özgürlükçü, demokratik, eşitlikçi, ekolojist  sol bir muhalefet orgütlenmesinin kurulması olarak saptamış ve tüm olanaklarını bu amaçla seferber etmeyi kararlatırmıştır YSGP, HDK ile HDP‘de somutlanan ortak mücadele arayışını bu bağlamda önemli ve heba edilmemesi gereken bir fırsat olarak görmektedir. HDK içinde yer alan muhalefet güçleri ve BDP  bu fırsatı  yok etmeyecek bir duyarlılık ve yaklaşımla davranmalı anlık ihtiyaç ve çıkarlar için uzun vadeli sonuçlar yaratacak hatalardan özenle sakınmalıdır. 
Bu süreç toplumsal muhalefet içindeki ayrışmaların derinleşeceği bir dönem olma ihtimalini de barındırmaktadır. Kaçınılmaz gözükse dahi böylesi bir ayrışmanın başta barış süreci olmak üzere özgürlük, eşitlik ve demokrasi mücadelesine zarar vermesini önlemek gerektiği açıktır. YSGP bu sürece azami katkı vermek üzere bir yandan kendi örgütlenmesini geliştirmek için çaba harcarken diğer yandan HDK ve HDP içinde azami sorumluluk duygusuyla çalışacaktır.

###  SEÇİMLER

YSGP Birinci Konferansı yerel seçimlerle başlayacak olan sandık sürecinin, barış ve demokrasi, AKP’nin durdurulması, küresel sermayenin Ortadoğu’daki politikalarının engellenmesi bakımından kritik bir önem taşıdığını vurgulayarak, seçimlerin arttıracağı politik duyarlılığın doğru tercihlere yöneltilmesi için çaba harcamak gerektiğini saptamakta ve aşağıdaki hususların altını çizmektedir:


1. Toplumsal muhalefeti, AKP’yi durdurmak veya geriletmek adına, ilkesiz ve toplumsal taleplere cevap vermeyecek politikaların  peşine takacak ve uzun vadede solun güçsüzlüğünü arttıracak olan yaklaşımların dışlanması büyük önem taşımaktadır.  Pratik politik sonuçları eski rejimin savunulması olacak her türlü politik önermeye kesin olarak karşı çıkılmalıdır.


2. Diğer yandan toplumsal muhalefet   kesimleri arasında geri dönülmez kırılmalar yaratacak tutumlardan da  kaçınılmalı, bu sonucu doğuracak yaklaşımlara karşı nereden gelirse gelsin mücadele edilmeli, toplumsal muhalefetin daha yakın ilişkiler kurmasına öncülük edilmelidir.  


3. Seçim süreci boyunca sıkça gündeme getirilecek olan   doğanın sömürüsüne ve geri dönülmez şekilde tahribine  yol açan Kanal İstanbul, 3. Köprü ve benzeri projelerde de somutlaşan politikalara kesinlikle karşı çıkılmalıdır. 

4. Küresel kapitalizmin tüm insanlığa dayattığı düzenin doğa ve insanlık üzerinde yarattığı yıkımın engellenmesi için mücadele etmenin AKP’yi iktidardan uzaklaştırmak amacıyla kullanılacak basit bir araç değil bizden sonraki nesillere karşı bir borç olduğu geniş toplumsal kesimlere anlatılmalıdır.

5. Demokrasi, barış, eşitlik ve adalet mücadelesinin talepleri ile yerel demokrasi talepleri, yerelden ve yerinden yönetim politikaları   bütünleştirilmelidir..
 
 

Bu bağlamda YSGP, tüm seçimlere ‘Emek, Demokrasi ve Özgürlük Bloku’nun devamı olarak HDK ve HDP ile birlik içinde hazırlanacak; gerek yerel adayların belirlenmesinde, gerekse yerel seçim politikalarının geliştirilmesinde fikri ve örgütsel olarak inisiyatif alacaktır. 

Bu birliğin, demokrasi ve emek güçlerinin, çevre ve ekoloji hareketlerinin, aydınların, yazarların, LGBT örgütlerinin, yaygın demokratik derneklerin ve STK’ların, gençlik ve kadın hareketlerinin enerjisini, çalışmalarını, fikirlerini, Gezi Direnişi’nin ortaya çıkardığı dinamikleri içermesi için çaba harcayacaktır.

Tarih insanlığın zor ve baskıyla susturulamayacağını onlarca kez göstermiştir. Onlarca yıldır sürdürülen özgürlük ve eşitlik  mücadeleleri, Kürt hareketi ve Gezi Direnişi bunun ülkemizde yaşanan somut örnekleridir. Bu örneklerden aldığımız güçle dört adalet için, su, ekmek, söz ve kimliğimiz için yürüyüşümüze devam edeceğiz. Sadece inanmıyor biliyoruz; yeşil, özgür, eşit, adil, sınıfsız ve sönürüsüz bir dünya mümkün.


Bu daha başlangıç, mücadele sürecek.

<hr>

[   Dökümanı İndir](https://docs.google.com/uc?export=download&id=0B88KkSwAkgG1MFp0OFpyckFwZnM "İndir")


